Aye nyamfo ni bana ba ǝsuǝ Yesu Kristo wǝ ni Oka David eto ufluflu lɛbɔ utsyi , nya David ni ufluflu wǝ lɛbɔ utsyi Abraham eto kafo .
Idu lǝ Abraham ibǝ Oka David ǝsuǝǝ , nnyǝ antomǝ ba ntǝkǝ lǝ bǝtsyuǝ ǝsuǝ . Abraham léle Isak wǝ léle Yakob wǝ léle
Yuda ku wǝ bayimisani . Yuda ku wǝ usiǝ Tamai léle Perez ku Zera , nya Perez léle Hezron . Hezron léle Aram , nya wuntsya léle Aminadab .
Aminadab léle Naheson wǝ léle Salmon .
Salmon ku Rahab léle Boaz , nya Boaz ku Rut léle Obed . Obed léle Isai ,
nya Isai léle Oka David . Nya idu lǝ Oka David ǝsuǝ isu lefe nǝ Babiloniafɔ dítsyi lema lǝ Israel bebi ǝsuǝ nya bǝmuǝ mǝ bésuko mǝ kasɔɔ , mǝ antomǝ ba dítǝkǝ lǝ betsyuǝ ǝsuǝ ni mba lǝǝbǝ mfo nɛ . Oka David ku usio wǝ lídi Uria eto usiǝ wǝ ɔ́lɛ ófo úfii , ále Salomo .
Salomo ále Rehoboam wǝ léle Abiya . Abiya tsya léle Asa ,
nya Asa léle Yosefat . Yosefat léle Yoram wǝ léle Uziya .
Uziya léle Yotam wǝ léle Ahaz wǝ léle Hezekiya wǝ léle Manase .
Manase léle Amon , nya Amon léle Yosiya wǝ léle
Yekoniya ku wǝ bayimisani lǝ Babilonia lɛkɛfe .
Idu lefe nǝ Israel bebi ditsyi Babilonia bǝbǝ isu ese lefe nǝ bále Yesu , mba bále ku mǝ antomǝ eto aye ni mba lǝǝbǝ mfo nɛ . Yekoniya léle Sealtiel wǝ léle Zerubabel wǝ léle
Abihud , nya wuntsya léle Elyakim . Elyakim léle Azur ,
nya Azur léle Sadok wǝ léle Akim wǝ léle Elihud .
Elihud léle Eleazar , nya Eleazar léle Matan , nya wuntsya léle
Yakob wǝ léle Yosef wǝ dífi Maria wǝ léle Yesu wǝ baakpo Nwǝ Onanto Lékpo Ɔhile Utsyǝ .
Itǝ eso idu lǝ Abraham isu Oka David eto lelefe eyifo alefe lefosi ana , nya idu lǝ Oka David ǝsuǝ isu lefe nǝ Babiloniafɔ dímuǝ Israel bebi besuko mǝ kasɔ lǝ Babiloniaa , eyifo alefe lefosi ana . Nya isi idu lefe nǝmfó ibǝ lefe nǝ bále Nwǝ Onanto Lékpo Ɔhile Utsyǝ , eyifo alefe lefosi ana .
Nnyǝ mǝ ɛyɛ fɛ bále Yesu Kristo . Bátɔ Maria bǝtǝ Yosef , tsya fɛ bookpa wǝǝ , Maria ǝnyǝ nkǝ ufi ɔlɛ kafo . Onanto eto Lɛwɔnɔ eto ǝsuǝale dítǝ íbǝ itǝ nko .
Yosef eyifo utidi sɛɛ lǝ Onanto eto ǝnǝmi . Fɛɛ se wóanla nkǝ woakpo Maria eto ǝnǝmi kasɔ lǝ kusǝ komǝ eto ǝnǝmi esoo , úbu disi nkǝ lǝ oyani wǝ kpoo kalɔkalɔ .
Lefe nǝ úfi nsusu bomfoo , Onanto eto ɔtɔnkpe utsyuǝ ǝlǝkǝ ǝsuǝ óte wǝ lǝ kola kǝmiǝ , nya ɔ́tɛyi wǝ nkǝ , “ Yosef , Oka David eto kafo eto ubi , mante sikpi ku fǝ usiǝ Maria bokpa kesuko fǝ ɔflɔ . Itsyise kafo ka ɔnlɛ mfoo , Onanto eto Lɛwɔnɔ eto ǝsuǝale ǝsuǝ itsyi .
Nya woole ubisaibi . Nya fǝ Yosef luutǝkǝ wǝ diye fǝ Yesu , itsyise wǝ ni nwǝ luulǝkǝ wǝ betidi utsyiko lǝ abua ǝsuǝ nɛ . ”
Asa nyamfo ǝbǝ itǝ lǝ Maria ǝsuǝ fe kase Onanto lɛtɛyi utsyǝ ɛyɛ lǝ wǝ unyɛlǝkǝtidi ǝsuǝ nkǝ yuubǝ itǝ sitinti . Ɔ́tɛyi nkǝ ,
“ Kebitɛ kǝtsyuǝ ka lenyi osani ǝbɔlɛ kafo nya woole ubisaibi . Nya betidi lookpo wǝ bǝnkǝ Imanuel . ” Nnya kasɔ ni bǝnkǝ Onanto si ko bo .
Lǝ nyaso se Yosef lésanklii , ókpa Maria , úyifo wǝ usiǝ fe kase Onanto eto ɔtɔnkpe ǝmǝ lɛtɛyi wǝ .
Fɛɛ Yosef ku Maria mánte bǝtsyuǝ fe usǝ ku usiǝ isu ese lefe nǝ óle wǝ ubisaibi ǝmǝ . Nya Yosef dítǝkǝ wǝ diye nkǝ Yesu .
Bále Yesu lǝ umǝ wǝ baakpo Betlehem lǝ Yudea eto kasɔ lǝ lefe nǝ Oka Herodes díkedi seka lǝ ke ǝsuǝ . Nya lǝ lefe nǝmfó ǝsuǝǝ , babesibe bǝtsyuǝ ba léte asa ɛyɛ lǝ olalɛlɛ befandebi eto ǝtsyǝbi ǝsuǝ etsyi kofekatokɔ bǝbǝ Yerusalem .
Nya bátɔ bǝnkǝ , “ Sieti bále ubi wǝ luudi Yudafɔ eto oka ǝmǝ ? Búnyǝ wǝ sefandebi lǝ kofekatokɔ . Nya búbǝ boǝ boesumu wǝ . ”
Lefe nǝ Oka Herodes lɛnɔ ditiki nǝmfoo , difufu ǝmuǝ wǝ ku betidi ba kenke lɛkɛ lǝ Yerusalem mfó .
Nyaso ókpadi Onanto eto besunyǝ ninǝ ku afi eto bateasa nya ɔ́tɔ mǝ nkǝ , “ Sieti boole Nwǝ Onanto Lékpo Ɔhile Utsyǝ ǝmǝ ? ”
Mfó nya bátɛyi wǝ bǝnkǝ , “ Betlehem lǝ Yudea eto kasɔ , itsyise nko Onanto eto Unyɛlǝkǝtidi lɛwɔni útsyǝ nkǝ ,
‘ Fǝ Betlehem lǝ Yuda eto kasɔ , emenyifo ɔkɛkɛ lǝ Yuda eto kǝmǝnkplɛ nti . Itsyise lǝ fǝǝ , nya nwǝ luudi ɔtɔnkotɔnko wǝ lɔɔyɛnko mɔ betidi Israelfɔɔ , lɔɔbɔ utsyi nɛ . ’ ”
Nyaso Oka Herodes ákpadi bafɔ ba dítsyi kofekatokɔ bamǝ bǝbǝ mfó nya ókpe disi ku mǝ kabiɔ ǝsuǝ , nya ɔ́tɔ mǝ ɔ́nɔ lefe nǝ tutuutu sefandebi siamǝ lɛbɔ bǝnyǝ .
Mfó fɛ útǝ mǝ kusu nya bédu bésu Betlehem . Nya ɔ́tɛyi mǝ nkǝ , “ Bisu lǝ bisu bɛbɛbɛ dikpefi nǝmǝ kukɔnɔ . Nya lǝ binyǝ wǝǝ , lǝ bisinkli bibǝ bɛtɛyi mɛ , bǝ lǝ mintsya lǝ nsu nsumu wǝ . ”
Nyamfo eto kamaa , bafɔ bamǝ áyifɛ kusu bédu . Nya se bántɔɔ , besi bǝnyǝ sefandebi siamǝ fe nsia bǝnyǝ lǝ kofekatokɔ mfó ke . Nya se bǝnyǝ see , bǝnyǝ disuǝyuǝ tinti . Sefandebi siamǝ áyɛnko mǝ sisu síńyǝ lǝ kaka ubi ǝmǝ nlabe .

Nya se bédufǝ diyo nǝmǝ kafo nya bǝnyǝ ubi ǝmǝ ku wǝ ambe Mariaa , báse akonki nya básumu wǝ . Nya basini mǝ kabɔtɔ nya bǝtǝ wǝ ǝtǝsa nnya lefo koya , nnya ni sika ku lufui ku uyudu .
Lǝ nnya kamaa , Onanto ǝlǝkǝ óte mǝ lǝ kola kǝmiǝ nkǝ bénsisinkli bayɛ Oka Herodes ɔflɔ . Nyaso báyɛ kusu bamba bésinkli bésu mǝ kasɔ .
Se babesibe bamǝ dísinkli bédu eto kamaa , Onanto eto ɔtɔnkpe utsyuǝ ǝlǝkǝ ǝsuǝ óte Yosef lǝ kola kǝmiǝ . Nya ɔ́tɛyi wǝ nkǝ , “ Oka Herodes ebutǝ nkǝ bati dikpefi nǝmǝ kama lǝ balo wǝ . Nyaso taka , lǝ etsyetsyiko dikpefi nǝmǝ ku ni ambe esuko Egipte eto kasɔ . Bisiǝ mfó isu ese lefe nǝ mɔɔtɛyi fǝ minkǝ bisinkli bibǝ . ”
Ketsye kamfoo , Yosef átaka úfi ubi ǝmǝ ku wǝ ambe útsyetsyiko bésu Egipte eto kasɔ .
Nya bǝsiǝ mfó isu ese lefe nǝ Oka Herodes díkpǝ . Kase bákɛ mfó ǝbǝ itǝ lǝ asa nnya Onanto lɛtɛyi utsyǝ ɛyɛ lǝ wǝ bɛnyɛlǝkǝtidi ǝsuǝ nkǝ , “ Egipte kee , mínkpadi mɔ ubi míntsyiko . ”
Lefe nǝ Oka Herodes dínyǝ nkǝ bafɔ ba dítsyi kofekatokɔ mfó áwɛ wǝ bákpee , kafo ányi wǝ tinti . Nyaso útǝ nkǝ wǝ bamamanyǝ su Betlehem ku kaka letsyilama mfó kenke lǝ balo bebisaibi ba díkafo alɛ ǝnuǝ ku ibǝ kasɔ lǝ kase bafɔ bamǝ léte lefe nǝ sefandebi siamǝ dílǝkǝ ǝsuǝ séte .
Mmǝ ibǝ bǝ Onanto eto Unyɛlǝkǝtidi Yeremiya eto lesa nǝ ɔ́tɛyi útsyǝǝ , ǝbǝ itǝ nko sitinti , nnya nlɛ bɔtɛyi nkǝ ,
“ Bánɔ bofa butsyuǝ lǝ Rama ini kekuwiwi ku kaminsǝ eto kɔsɔ kekleke . Rahel lɛ keku buwi itǝ wǝ bebi . Nya ɔnnlɛ bɔtɔnɔ nkǝ bammansǝ wǝ lɛkɔ , itsyise bebi bamǝ ǝkpǝ eso . ”
Se Oka Herodes díkpǝ eto kamaa , Onanto eto ɔtɔnkpe utsyuǝ ǝlǝkǝ ǝsuǝ óte Yosef lǝ kola kǝmiǝ lǝ Egipte .
Nya ɔ́tɛyi wǝ nkǝ , “ Taka , lǝ efi ubi ǝmǝ ku wǝ ambe lǝ bisinkli bisu Israel eto kasɔ , itsyise mba léla bǝ baalo ubi ǝmǝ ébukpǝ . ”
Lǝ nyaso Yosef átaka nya ókpa dikpefi nǝmǝ ku ni ambe nya bédu bésu Israel eto kasɔ .
Fɛɛ lefe nǝ Yosef lɛnɔ nkǝ Arkelao , wǝ ni Oka Herodes eto ubi , béfi bǝtsyǝ seka lǝ Yudea lǝ wǝ anto eto kɛnyɛɛ , óte sikpi ku mfó busu . Nya se Onanto eto ɔtɔnkpe utsyuǝ díkǝ wǝ ato lǝ kola kǝmiǝ nkǝ wensu mfoó , ófloma kusu údu úsu Galilea eto lɛkpɔ mfo .
Nya se úsu mfoó , úsu úsiǝ lǝ umǝ wǝ baakpo Nasaret . Nya mǝ eto mfó busiǝ ǝtǝ bǝ Onanto eto Bǝnyɛlǝkǝtidi eto ditiki nǝ bátɛyi bǝtsyǝ bǝ , “ Bookpo wǝ bǝ Nasaretnyǝ , ” ǝbǝ ítǝ sitinti .
Lǝ lefe nǝmfó ǝsuǝǝ , Ntuflǝsǝtidi Yohanes ésu mfiminti lǝ Yudea eto kasɔ , nya útsyiko letsya bobe katɛyi
nkǝ , “ Bítsyi mi akɔɛsi bɛwuninsǝ lǝ abuayifoyifo ǝsuǝ , itsyise Onanto eto Sekadidi eboyo selo . ”
Yohanes ǝmfo ni utidi wǝ Onanto eto Unyɛlǝkǝtidi Yesaya lɛtɛyi útsyǝ nkǝ , “ Utidi utsyuǝ lɛ bofa bembembe lǝ mfiminti katɛyi nkǝ , ‘ Bɛlɔ Bonamute eto kusu bitsyǝ . Bɛtsyɔnsǝ wǝ kusu bitsyǝ itǝ wǝ bɔyɛ ! ’ ”
Nya awu nnya Yohanes lékpee , ɔtɔmini ku lekoko eto bise béfi bédi nnya . Nya úfi kubukikue eto abɔsu ókle nkɛ . Nya wǝ didisa dídi bekpǝsǝ ku bablɔ .
Nya betidi dítsyi Yerusalem eto umǝ ku Yudea eto kasɔ ku Yordan eto Ketu eto lekpake mfó kenke bǝbǝ wǝ ɔflɔ .
Bǝlǝkǝ mǝ asa bua kasɔ nya úflǝsǝ mǝ ntu lǝ Yordan eto ketu kafo .
Se Yohanes dínyǝ Farisifɔ ku Sadukifɔ kpǝ ba díbǝ wǝ ɔflɔ bǝ lǝ uflǝsǝ mǝ ntuu , ɔ́tɛyi mǝ nkǝ , “ Mi mba nte fe bawa eto befluflu ! Owoe lɛlɛ mi kɔlɛ nkǝ bitsyetsyi lǝ Onanto eto kotonǝnǝ ko nlɛ bubǝ eto kɛnyɛ ?
Beté lǝ mi eyifosa ǝsuǝ biǝnkǝ bɛtsyi bɛwuninsǝ lǝ mi abua ǝsuǝ .
Nya biembu biǝ se ini Abraham eto befluflu bini esoo , Onanto embunǝ mi koto . Bɛlɔ bɛnɔ biǝ Onanto ebofo befluflu bulǝkǝ ketsyiko aba nyamfo ǝsuǝ kǝtǝ Abraham .
“ Bebe se banlɛ kefiebi bǝńyǝ bǝ baala eyi nyamǝ taa keyudu ke . Kuyi saa ko laanwɔ ebibi sɛɛ , boola ko befi bakpe lǝ ditefɛnku kǝmiǝ .
“ Mɔɔ , ntu mǝǝflǝsǝ mi nnya nlɛ bote bǝ bɛtsyi bɛwuninsǝ lǝ mi abuayifoyifo ǝsuǝ . Fɛɛ nwǝ ntǝkǝ mɛ kama ɔnlɛ bubǝǝ , wǝ ebufi Onanto eto Lɛwɔnɔ ku ute uflǝsǝ mi ntu . Ɔmɔ oso mɛ , nya mǝnńyǝ ntǝ bǝ nyifo wǝ keyifo kulaa tsya .
Utsyi wǝ kɔfɛ ko wuufi ɔflɛ wǝ kamɔ ulǝkǝ kofo fɛ lǝ ufi ke okpo lǝ unwu . Fɛɛ kofo ko luubuu , wootonsǝ ko lǝ utǝ wǝ laanni kulefe kulefe , kǝmiǝ ! ”
Lefe nǝmfoó , Yesu etsyi Galilea eto kasɔ úbǝ Yohanes ɔflɔ lǝ Yordan eto Ketu nkǝ lǝ Yohanes lǝ uflǝsǝ wǝ ntu .
Fɛɛ se Yohanes mánla nkǝ lǝ uflǝsǝ Yesu ntu esoo , ɔ́tɛyi wǝ nkǝ , “ Mɔ bomu ele bǝ mbǝ fǝ ɔflɔ , nya inni fǝ ele bǝ bǝ mɔ ɔflɔ fǝ mflǝsǝ fǝ ntu . ”
Fɛɛ Yesu ǝtǝ wǝ mbuayɛ nkǝ , “ Fǝǝ , tɔnɔ lǝ eyifo nnya nko te mɔmɔ . Itsyise nko fɛ yuutǝ buyifo lesa nǝ ni Onanto eto lelabi nɛ . ” Nyaso Yohanes átɔnɔ útǝ wǝ .
Nya se Yohanes díflǝsǝ Yesu ntu ólosǝ koo , ɔ́bɔ lǝ ntu bomǝ ǝsuǝ , nya mfó ǝmǝ kato léna nwaa nya úńyǝ Onanto eto Lɛwɔnɔ nlɛ bɔyifǝ kǝbǝ kasɔ fe lɛblɛkpa seka díbǝ dísiǝ lǝ wǝ ǝsuǝ .
Nya bánɔ ɔkɔɛ dítsyi kato ɔnlɛ bɔtɛyi nkǝ , “ Nwǝmfo ni mɔ Ubi Lala wǝ mankeko , wǝ eto asa leedufǝ mɛ ǝnǝ tinti nɛ . ”
Nyamfo eto kamaa , Onanto eto Lɛwɔnɔ ákpa Yesu dísuko mfiminti bǝ lǝ Obonsam lǝ oto wǝ obe .
Nya se Yesu lékle kɛnyɛ itǝ eyifosi anaa , kukpɛnsɛ álɛ wǝ .
Mfó nya olontidi ǝmǝ díbǝ wǝ ɔflɔ nya ɔ́tɛyi wǝ nkǝ , “ Lǝ Onanto eto Ubi fenii , tɛyi abambi nyamfo lǝ efiani didisa . ”
Mfó Yesu dítǝ mbuayɛ nkǝ , “ Awɔnisa Kɛnkɛ eto Kukue lǝ bɔtɛyi nkǝ , ‘ Inni didisa mate lǝǝntǝ utidi nkpǝ . Bomu ditiki saa nǝ laabɔ ketsyi lǝ Onanto eto kɛnyɛ , ni lǝǝtǝ nkpǝ sitinti nɛ . ’ ”
Mfó nya Obonsam ǝmǝ lékpa Yesu úsuko Yerusalem , Umǝ Kɛnkɛ ǝmǝ . Nya úfi wǝ úsu útǝkǝ lǝ Yudafɔ eto Disumuyo eto kaka nso botaka eto disinti .
Mfó ɔ́tɛyi wǝ nkǝ , “ Lǝ Onanto Kosate eto Ubi fenii , sa ǝbǝ ǝńyǝ lǝ kasɔ . Itsyise Awɔnisa Kɛnkɛ eto Kukue lɛ bɔtɛyi nkǝ , ‘ Onanto ebotsyese wǝ batɔnkpe nkǝ bakɔbe fǝ lǝ ani bǝ lǝ fǝ kokpa lǝ kɔyɛ butusǝ lǝ abambi ǝsuǝ . ’ ”
Yesu ǝtǝ wǝ mbuayɛ nkǝ , “ Fɛɛ Awɔnisa Kɛnkɛ eto Kukue komǝ ke lɛ bɔtɛyi nkǝ , ‘ Manto fǝ Onamute Onanto abe . ’ ”
Mfó nya Obansam ǝmǝ lékpa Yesu úsuko kɔtini ko letaka eto disinti nya óte wǝ kawunsiǝ eto sekakedikɔ kenke ku ke diyǝnde .
Nya ɔ́tɛyi Yesu nkǝ , “ Muufi asa nnyamfo kenke ntǝ fǝ , lǝ ebose akonki esumu mɛ . ”
Mfó nya Yesu dítǝ wǝ mbuayɛ nkǝ , “ Satana , du mɛ lǝ ɔflɔ ! Awɔnisa Kɛnkɛ eto Kukue lɛ bɔtɛyi nkǝ , ‘ Fǝ Onamute Onanto hã ele bǝ se akonki ǝtǝ , esumu . ’ ”
Mfó nya Obonsam dídu lǝ Yesu ɔflɔ , nya Onanto eto batɔnkpe díbǝ bawunsǝ ko wǝ .
Se Yesu lɛnɔ nkǝ bǝmuǝ Yohanes béti bákpe lǝ diyoo , údu úsu Galilea .
Wǝnsiǝ lǝ Nasaret , bomu údu úsu úsiǝ lǝ Kapernaum , ni umǝ wǝ nkpe lǝ Galilea eto Ditumbu kplɛ ɔflɔ lǝ Sebulon ku Naftali eto lekpake mfó .
Úsiǝ mfo nya Onanto eto Unyɛlǝkǝtidi Yesaya eto kɛnyɛ ka ɔ́tɛyi útsyǝ díbǝ kǝtǝ nkǝ ,
“ Sebulon eto kasɔ ku Naftali eto kasɔ eto betidi ba nkpǝ lǝ ketuntu ǝsuǝ , lǝ lekpo eto kusu ɔflɔ lǝ Yordan eto Ketu eto ditukpenkpe nǝ nse lǝ Galilea eto kasɔ kaka betidi ba lenni Yudafɔ luunyǝ diyǝnde kplɛ ! Nya mba nkpe lǝ ukpǝ eto bulǝ kǝmiǝ , Onanto eto diyǝnde ebuyǝnde lekpo mǝ lǝ ǝsuǝ . ”

Ídu lǝ lefe nǝmfó Yesu étsyiko letsya bobe katɛyi nkǝ , “ Bisinkli lǝ mi abua kama itsyise Onanto eto Sekadidi ebɔfi . ”
Nya se Yesu lɛyɛ lǝ Galilea eto ditumbukplɛ ɔflɔ ɔntɔɔ , únyǝ bayimisani inuǝ ba ni mba laata asabu . Mǝ ni Simon wǝ baakpo Petro ku wǝ ɔyimisani Andrea ba díkata asabu lǝ ditumbukplɛ nǝmǝ .
Yesu átɛyi mǝ nkǝ , “ Bibǝ bitǝkǝko mɛ , idu mɔmɔ ɛntɔɔ , moote mi kase biulǝkǝ betidi bitǝ Onanto . ”
Mfó báyani mǝ asabu bǝtsyǝ nya bǝtǝkǝko wǝ bédu .
Nya se ɔ́yɛ sɛkɛ úsu sɛtɔɔ , usi únyǝ bayimisani inuǝ ba baakpo Yakobo ku Yohanes ba ni Sebedeo eto bebi . Mǝ ku mǝ anto Sebedeo ǝmǝ ákɛ lǝ ɔklɔ kafo bákalɔ mǝ asabu fɛ Yesu lékpadi mǝ .
Lamfolamfoo , báyani mǝ anto ku ɔklɔ ǝmǝ bǝtsyǝ nya bǝtǝkǝko wǝ bédu .
Yesu áyɛ lǝ Galilea eto kasɔ kenke nya óte asa lǝ Yudafɔ eto ntsyakɔ . Nya óbe Onanto eto Sekadidi eto Ditiki Sɛɛ nǝmǝ letsya . Nya ótsya betidi ba efimbi ate ate nlɛ bulǝ kenke .
Nyamfo ǝtǝ bǝ wǝ diye ku ditiki nǝmǝ áyɛ éfia Siria eto kasɔ kenke . Nyaso betidi ákpa mǝ befimfi ba efimbi ate ate nlɛ bulǝ báboko wǝ ɔflɔ . Mǝ bǝtsyuǝǝ , awɔnɔ bua dísiǝ mǝ lǝ ǝsuǝ kakpe mǝ bulǝ . Bǝtsyuǝ kǝkpǝkasankli eto bufi díkǝlǝ nya bǝtsyuǝǝ , ani ku akpa díkpǝ mǝ . Yesu átsya mǝmblɛ kenke .
Sitiditu kplɛ sia ditsyi Galilea eto kasɔ ku Kǝmǝ Lefosi ka nkpe mfó ku Yerusalem ku Yudea eto kasɔ ku nsɔ bo nkpe lǝ Yordan eto Ketu eto lekpake nǝ nse ǝbǝ bǝtǝkǝ ko wǝ .
Se Yesu dínyǝ sitiditu sia dítǝkǝko wǝǝ , óbe úsu kɔtini kato nya úsiǝ kasɔ . Mfó nya wǝ bakasebi díbǝ wǝ ɔflɔ .
Nya útsyiko mǝ asa bote nkǝ ,
“ Onanto ákpo atsyɔ betidi ba nyi bǝ beyifo bakombo lǝ lɛwɔnɔ ǝsuǝ , itsyise Onanto eto sekakedikɔ eyifo mǝ sele .
Onanto ákpo atsyɔ betidi ba leewi kaminsǝku . Mǝ Onanto loomansǝ lɛkɔ nɛ .
Onanto ákpo atsyɔ betidi ba laabokosǝ ǝsuǝ kasɔ . Mǝǝ ni mba luudi sɛkplɛ lǝ kasɔ kamfo eto bikǝ ǝsuǝ .
Onanto ákpo atsyɔ betidi ba laakplatsya keklekle bǝ bǝǝsiǝ nkpǝ sɛɛ lǝ Onanto eto ǝnǝmi . Mǝ ni mba luunyǝ asa nnya luuyuǝsǝ mǝ kafo nɛ .
Onanto ákpo atsyɔ betidi ba lǝǝnyǝ mǝ bǝtsyuǝ kaminsǝ . Onanto ebunyǝ mǝ kaminsǝ .
Onanto ákpo atsyɔ betidi ba eto ketu lekpa kɛnkɛ . Mǝ luunyǝ Onanto nɛ .
Onanto ákpo atsyɔ betidi ba laalɔ bǝtsyuǝ nti kaboko diyuǝ . Onanto ebokpo mǝ wǝ bebi tinti .
Onanto ákpo atsyɔ betidi ba eto kama baati kate ohiã se bensi nkpǝ sɛɛ ekeyifo lǝ Onanto lelabi ǝsuǝ eso . Onanto eto sekakedikɔ eyifo mǝ sele .
“ Onanto ákpo mi atsyɔ lǝ betidi aaka mi , kate mi ohiã nya baatɛyi bidia saa lǝ mi ǝsuǝ se bitǝkǝko mɛ eso .
Binyǝ disuǝyuǝ lǝ beto keyudu , itsyise mi kayofofo fui lǝ Onanto eto kato . Nko ke ete báte Onanto eto bǝnyɛlǝkǝtidi ba lɛtɔ mi sɛtɔ ohiã nɛ .
“ Bite fe mmba bitǝ betidi ba kenke . Fɛɛ lǝ kamini ábɔ lǝ mmba bomǝ ǝsuǝǝ , ǝnsiǝmbofo kamini bokpe lǝ mu bio . Nya se bunsibǝ kutǝkǝ saa esoo , buwui hã ele bǝ befi mu bewui lǝ betidi lǝ bayɛ lǝ mu ǝsuǝ bafe .
“ Biyifo fe diyǝnde bitǝ kawunsiǝ kenke . Umǝ wǝ bála bǝtǝkǝ lǝ kɔtini ǝsuǝǝ , ambiɔ .
Kuutsyuǝ saa anto okandiɛ kefi asa keti wǝ . Bomu bufi beefi wǝ kǝtǝkǝ lǝ wǝ kǝtǝkǝkɔ ǝsuǝ kaka wuutǝ diyǝnde utsyuǝ saa wǝ nkpe lǝ diyo nǝmǝ .
Nko ke ele bǝ mi okandiɛ yǝnde utǝ lǝ betidi lǝ bǝnyǝ nɛ . Bǝ lǝ bǝnyǝ asa sɛɛ nnya bieyifo lǝ befi atɛsǝ bǝtǝ mi Anto wǝ nkpe kato . ”
Yesu esi ɔ́tɛyi nkǝ , “ Biembu biǝ mbǝ miǝ maninsǝ Moses eto afi nnya ókpe , nye Onanto eto bǝnyɛlǝkǝtidi léte . Mǝmbǝ miǝ maaninsǝ nnya kon . Bomu mbǝ miǝ lǝ mbǝ mflɔsǝ nnya .
Nya nla miǝ bete sitinti minkǝ , lǝ kase kato ku kasɔ nsi nkpee , kulesa saa embɔbɔ lǝ kɔfi komǝ ǝsuǝ isu ese lefe nǝ lesa saa luubǝ elo .
Lǝ nyaso lǝ utsyuǝ ataka uńyǝ lǝ kɔfi komǝ eto lesa sɛkɛ ditsyuǝ ǝsuǝǝ , nya ote betidi bamba nkǝ mǝ tsya yifo nkoo , boofi wǝ fe ɔfɛfɛ lǝ Onanto eto sekakedikɔ . Fɛɛ utidi wǝ ke luuyifo lǝ kɔfi komǝ ǝsuǝ nya woote betidi bamba tsya nkǝ beyifo nkoo , boofi wǝ fe ɔkplɛnyǝ tinti lǝ Onanto eto sekakedikɔ .
Nyaso nlɛ mi bɔtɛyi wuee minkǝ , fɛ biofo Onanto eto sekakedikɔ budufǝǝ , ele bǝ bisiǝ nkpǝ sɛɛ lǝ Onanto eto ǝnǝmi bo lɛlɛkɛ bonso kase kɔfi eto bateasa ku Farisifɔ kulaa tsya nsi .
“ Kɔɔ bɛnɔ bátɛyi betidi bǝnkǝ , ‘ Manlo utidi . ’ Nya utidi wǝ leeyifo nkoo , ele bǝ bakponko wǝ lekpo .
Fɛɛ mɔmɔɔ , mɔ lɛ mi bɔtɛyi minkǝ , utsyuǝ saa ke luunyǝ ɔblɔ lǝ wǝ ɔyimi ǝsuǝǝ , bookponko wǝ lekpo . Nya utidi wǝ tsya lɔɔtɛyi wǝ ɔyimitsyuǝ nkǝ , ‘ Eyifo utidi bimbaa , ’ bookpa wǝ besuko beninǝ eto ǝnǝmi . Nya utidi wǝ lɔɔtɛyi wǝ ɔyimitsyuǝ nkǝ , ‘ Eyifo ubukii , ’ Onanto ebunǝ wǝ koto lǝ ditefɛnku manlo kǝmiǝ .
Nyaso lǝ ibǝ bǝ efi fǝ ǝtǝsa atɔnko lǝ Onanto kedikǝtǝkɔ eto leba ǝsuǝǝ , nya fakloma fǝ lesatsyuǝ kpe lǝ fǝ ku fǝ ɔyimitsyuǝ lenti ,
yani fǝ kedi kamǝ ǝtsyǝ lǝ Disumuyo mfó lǝ esu lǝ fonko fǝ ɔyimitsyuǝ lǝ bekpo ntu lǝ bǝtsyuǝ nti fɛ lǝ efi fǝ kedi kamǝ esu ǝtǝ Onanto .
“ Lǝ utsyuǝ aala nkǝ weefi fǝ usuko kɔfi ɔflɔɔ , bɛbɛ lefe lǝ fonko wǝ lǝ bɛlɔ bǝtsyuǝ nti . Lenni nkoo , lǝ fonko wǝ esu lekpo etii , utidi ǝmfo ebufi fǝ okpe lǝ okponkpo eto ani . Nya wuntsya luufi fǝ okpe mba lɛmuǝ betidi eto ani nya bookpe fǝ lǝ diyo .
Nya nlɛ fǝ bɔtɛyi kasini minkǝ ebɔkɛ lǝ mfó isu ese lefe nǝ foofo kayo ka fensi alosǝ .
“ Bɛnɔ bátɛyi bǝnkǝ , ‘ Yanle bǝ bǝsǝ ku bǝsiǝ fe bǝtsyuǝ kama . ’
Fɛɛ mɔ lɛ mi bɔtɛyi minkǝ utsyuǝ saa kee loobe usionko nya wɔɔkɛ wǝ ɔkɔɛɛ , ókpo wǝ lǝ wǝ utu kǝmiǝ koko .
Nyaso lǝ fǝ kodiani eto dinǝmi ǝǝtǝ nkǝ dufǝ lǝ lebua ǝsuǝǝ , lǝkǝ ni ato akpe . Ɛlɛkɛ itǝ fǝ bǝ nyansǝ fǝ ǝsuǝ eto lekpa ditsyuǝ enso bǝ befi fǝ utidi ǝmǝ kenke bato bakpe lǝ utemanlo kǝmiǝ .
Nya lǝ fǝ kodiani ǝǝtǝ fǝǝyifo lebuaa , la ko ato akpe . Ɛlɛkǝ itǝ fǝ eso bǝ nyansǝ fǝ ǝsuǝ eto lekpa lɔni enso bǝ fǝ utidi ǝmǝ kenke dufǝ lǝ utemanlo kǝmiǝ .
“ Bátɛyi bǝnkǝ , ‘ Utsyuǝ saa ke lɔɔni wǝ usiǝǝ , ele bǝ utǝ wǝ kukue nkǝ ɔ́ni wǝ . ’
Fɛɛ nlɛ mi bɔtɛyi minkǝ , lǝ osani utsyuǝ áni wǝ usiǝ , nya yanyɛ lǝ disenkpo ǝsuǝ esoo , osani ǝmǝ dítǝ usio ǝmǝ lekpo kusǝ . Nya dimanyɛ lǝ osani wǝ ke luufi usio ǝmǝ tsya ákpo kusiǝ .
“ Kɔɔ bɛnɔ tsya bátɛyi betidi bǝnkǝ , ‘ Mankpadi asa esi etudi kɛnyɛ lǝ nnya ǝsuǝ . Bomu yifo lǝ ntamu bo faka fǝtǝ Bonamute ǝsuǝ . ’
Fɛɛ mɔmɔɔ , nlɛ mi bɔtɛyi minkǝ mankpadi asa ǝtsyǝ kɛnyɛ saa . Mankpadi asa nnya nkpe kato itsyise Onanto eto lekankpomɛ ni mfó .
Mankpadi asa nnya nkpe lǝ kasɔ tsya itsyise Onanto eto akpa eto kǝtǝkɔ ini . Nya mankpadi Yerusalem , itsyise mfó ni baka eto Oka wǝ ni Ǝsuǝalenyǝ Kenke eto umǝ nɛ .
Mankpadi fǝ disi tsya itsyise ǝmbǝ ǝsuǝale foofo fǝ disi eto sɛwɔni eto lɛ ɔni buyifo uflubi lee ona .
Tǝ lǝ mi ee lǝ iyifo ee , nya lǝ mi oowo lǝ iyifo oowo ete . Lesa bamba sa enso nyamfo eto bɔtɛyii , etsyi lǝ olontidi ǝmǝ ɔflɔ .
“ Bɛnɔ bátɛyi bǝnkǝ , ‘ Bafo dinǝmi lǝ dinǝmi eto kɛnyɛ , nya lɛnyi lǝ lɛnyi eto kɛnyɛ . ’
Fɛɛ mɔmɔɔ , mɔ lɛ mi bɔtɛyi minkǝ , mantisǝ fǝ ɔyimitsyuǝ eto kabua ka úyifo eto oko . Lǝ utsyuǝ ásɔ fǝ lǝ kodianitosii , tsyi nkonse tsya ǝtǝ wǝ .
Nya lǝ utsyuǝ aala nkǝ woasama fǝ lǝ ofo fǝ awu katoo , wuninsǝ fǝ kafia tsya ǝtǝ wǝ .
Nko ke lǝ ǝsuǝalenyǝ eto utsyuǝ anyikǝ fǝ okpe nkǝ tsyi wǝ bikǝ lǝ bɛyɛ disunkpo lɔnii , yɛnko wǝ nnya ǝnuǝ .
Lǝ utsyuǝ atɔ fǝ lesatsyuǝ , fi ni ǝtǝ wǝ . Nya lǝ utsyuǝ tsya atɔ nkǝ dia lesa ǝtǝ wǝ , dia ni ǝtǝ wǝ .
“ Bɛnɔ bátɛyi bǝnkǝ , ‘ La fǝ bayɛtsyuǝ lǝ ekisi fǝ olo ! ’
Fɛɛ mɔmɔɔ , nlɛ mi bɔtɛyi minkǝ bela mi balo lǝ beto ola lǝ mba leekisi mi eto disi .
Bǝ lǝ befiani Onanto wǝ nkpe kato eto bebi tinti . Itsyise wǝ lǝǝtǝ kofe laafa kǝtǝ betidi bua ku mba leeyifo kasɛɛ kenke tsyɛtsyɛɛtsyɛ . Nya ɔsɔmi tsya laani kǝtǝ betidi ba leeyifo kasɛɛ ku mba leenyifo kasɛɛ ta .
Lǝ betidi ba laala mi ete mi tsya laalaa , nte kayofofo ka Onanto luutǝ mi . Nko ke te mba laafo umǝnko kula tsya leeyifo nɛ .
Nya lǝ mi bayɛtsyuǝ mate ete biǝsiǝsǝǝ , nyalɛ bienyifo tɔ kulesa nǝ eto ani ele bǝ basɔ mi . Mamfokanɔfɔ tsya eyifo nko ke .
Bomuu , bɛflɔ fe kase mi Anto wǝ nkpe kato lɛflɔ seka .
“ Bebe kukɔnɔ biǝ bienyifo kesumu eto kasɛɛ ka ele bǝ biyifo bilǝkǝ bete lǝ betidi lǝ bǝnyǝ . Itsyise lǝ biyifo nkoo , biensiembunyǝ kayofofo saa itsyi lǝ mi Anto wǝ nkpe kato ɔflɔ .
Nyaso lǝ ǝtǝ okombo utsyuǝ lesatsyuǝǝ , mambe nya letsya lǝ betidi lǝ banɔ fe kase ǝnǝmi ǝnǝmi eto betidi leeyifo lǝ ntsyakɔ ku lǝ umǝ eto kabia . Beeyifo nko bǝ lǝ betidi lǝ batɛsǝ mǝ . Nlɛ mi bɔtɛyi sitinti minkǝ boonyǝ mǝ kayofofo koko .
Nyaso fǝǝ , lǝ awunsǝko okomboo , yifo nko bǝ fǝ ɔyɛtsyuǝ kulaa tsya embote lesa nǝ feyifo .
Itǝ bǝ iyifo abiɔnsa nya kuutsyuǝ saa lembunyǝ enso fǝ Anto Onanto wǝ lǝǝnyǝ asanyata , bǝ lǝ ofo fǝ nya kayo .
“ Lǝ bɛlɛ ola botoo , bienyifo fe kase ǝnǝmi ǝnǝmi eto betidi leeyifo . Baala buńyǝ lǝ Yudafɔ eto kalakatokɔ ku lǝ obia bǝ lǝ utsyuǝ saa lǝ unyǝ mǝ . Nlɛ mi bɔtɛyi sitinti miǝ , boofo mǝ kayofofo saa koko .
Fɛɛ lǝ alɛ ola botoo , dufǝ lǝ fǝ diyo kǝmiǝ lǝ eti siku lǝ ato ola ǝtǝ fǝ Anto wǝ kuutsyuǝ saa lǝǝnnyǝ . Nya fǝ Anto wǝ lǝǝnyǝ fǝ eyifosa kulakula saa , ebofo fǝ nya kayo .
“ Lǝ bɛlɛ ola botoo , biendi etiki kpenkpenkpe katɛyi , kalɔ bɔtɛyi fe kase bamamonyǝ leeyifo . Beebu bǝ lǝ batɛyi etiki kpenkpenkpee , nya mǝ bǝfiǝ loofo mǝ olatoto nɛ .
Bienyifo fe mǝ , itsyise Mi Anto Onanto yi asa nnya behiã fɛ biatɔ wǝ .
Nyaso nnyǝ mmǝ ele bǝ beto ola , ‘ Boanto wǝ nkpe kato , tǝ lǝ bakpasǝ fǝ diye .
Fǝ sekakedidi lǝ sibǝ . Beyifo lǝ fǝ lelabi ǝsuǝ lǝ kasɔ mfo fe kase inte kato .
Tǝ bo bo mmi eto didisa .
Fi bo abua atsyɛ bo fe kase bo tsya leefi katsyɛ mba laata bo kebu .
Mǝntǝ lǝ budufǝ lǝ botokabe ǝsuǝ , lǝǝlǝkǝ bo etsyiko lǝ abua ǝsuǝ . Itsyi sekadidi ku ǝsuǝale ku diyǝnde eyifo fǝ ale lefe saa . Ibǝ itǝ . ’
“ Nya lǝ bifi mi bǝtsyuǝ eto botakebu bɛtsyɛ mǝǝ , mi Anto Onanto tsya ebufi mi ale tsya ɔtsyɛ mi .
Fɛɛ lǝ biemfi mi bǝtsyuǝ eto botakebu bɛtsyɛ mǝǝ , mi Anto Onanto tsya embufi mi botakebu ɔtsyɛ mi .
“ Nya lǝ békle kɛnyɛɛ , mǝnyǝnkisǝ ǝnǝmi eyifo fe kase ǝnǝmi ǝnǝmi eto betidi leeyifo seka . Beenyǝnkisǝ ǝnǝmi sekasitsyuǝ bǝ lǝ utsyuǝ saa luunyǝ mǝ nkǝ balɛ kɛnyɛ bokle . Nlɛ mi bɔtɛyi wuee minkǝ boofo mǝ kayofofo saa bálosǝ .
Lǝ bɛlɛ kɛnyɛ bokle nɛ , biflǝ ǝnǝmi lǝ besadi disi .
Nyamfo luutǝ bǝ betidi embote bǝnkǝ bɛlɛ kɛnyɛ bokle . Bomu bǝ lǝ mi Anto wǝ boǝnnyǝ hã lǝ ote . Bǝ lǝ mi Anto wǝ lǝǝnyǝ lesa saa , lǝ ofo mi nya kayo .
“ Bianlɔ ǝsuǝ eto bikǝ bitsyǝ lǝ kasɔ kamfo , kaka balɛ ku kosansa laabiasǝ bikǝ nya beyu tsya laaba biku kedufǝ ayo keyu mi .
Bomu bɛlɔ mi bikǝ bitsyǝ lǝ Onanto eto . Mfoo , balɛ embobiasǝ mi nye beto kosonsa nya beyu tsya lemboba siku beyu mi .
Itsyise kaka fǝ bikǝ bia lefo koya ntee , mfo fuufi fǝ ǝnǝmi ǝtǝkǝ nɛ .
“ Ǝnǝmi eyifo fe okandiɛ itǝ utidi . Lǝ fǝ ǝnǝmi alɛkɛɛ , fǝ ǝsuǝ kenke ebokpa fe okandiɛ .
Fɛɛ lǝ fǝ ǝnǝmi annlɔ kǝnyǝǝ , fǝ utidi eto umu ǝmǝ kenke ebɔkɛ lǝ ketuntu ǝsuǝ . Nyaso lǝ diyǝnde nǝ nkpe lǝ fǝ afiani ketuntuu , fǝ ketuntu kamǝ ebɔkɛ ale tinti .
“ Kuutsyuǝ saa embofo banamute inuǝ busumu . Woola ɔni , ukisi unuǝfǝ . Uutsyue ɔni koto nya wɔɔni unuǝfǝ . Ǝmbofo Onanto ku atabi bɔkɔ kesumu .
Nyamfo eso minlɛ mi bɔtɛyi minkǝ bianso mi nsusu bufi kǝtǝkǝ lǝ lesa nǝ biudi nye biunǝ nye asa nnya biɔlɛ lǝ mi ǝsuǝ . Itsyise nkpǝ afo koya eso didisa . Nya ǝsuǝ eto uyi tsya lefo koya eso asa nnya biɔlɛ .
Bebe baklɔbɛ , baamfo kakuɛ nya bǝmlǝkǝ edisa nye eyibibi kǝtsyǝ ǝsuǝ lǝ kewũ , fɛɛ mi Anto Onanto aabe mǝ ! Nya ntsyǝ fǝ woombobe mi enso mǝ , lefe nǝ eto lefe befo koya benso mǝ .
Nya mi utsyuǝ ebofo nkpǝ busiǝ diyi lɔni kasonsǝ kaso kase elee , lǝ ufi nya okpe lǝ wǝ nsusu ǝsuǝ kekleke nko ?
“ Bibu bebe kase dituwinimi lǝ dimǝ laanɔ bobee . Kaanta olokotutu nya keendi kafia kefi keti ǝsuǝ .
Fɛɛ nlɛ mi bɔtɛyi minkǝ Oka Salomo kulaa tsya lǝ wǝ kɔlɔkɔ eto diyǝnde ǝsuǝǝ , mánnɔ bobe fe dituwinimi nǝ lǝǝmǝ mfó .
Lǝ nko Onanto lǝǝtǝ sefa kɔlɔkɔ komfo eto oklee , sefa sia lǝǝńyǝ mmi ete nya kǝsiǝsǝ ete baala se kato kakpé lǝ ditefɛnku kǝmiǝǝ , ntsyǝ Onanto lembutǝ bo alɛsa kpǝ enso sefa eto ale ? Ntsyǝ wǝmbutǝ mi kɔlɔkɔ enso ? Bimbǝ bofokanɔ kpǝ !
“ Lǝ nyaso biensisiǝ bikebu disi katɔ biǝnkǝ , ‘ Sieti buunyǝ lesaatsyuǝ budi nye lesaatsyuǝ bunǝ nye lesaatsyuǝ bɔlɛ lǝ ǝsuǝ ? ’
Asa nyamfo eyifo asa nnya bamamonyǝ lǝǝsiǝ kebu disi ketsyiko . Mi Anto wǝ nkpe kato yi nkǝ asa nyamfo kenke ebohiã mi .
Bomu bitǝ lǝ mi abɛbɛsa tutɛ lǝ idi kase Onanto luudi seka lǝ mi ǝsuǝ le befiani basɛɛ . Nya wuufi asa bamba nya kenke loofe itǝ mi tsya , utǝ mi .
Nyaso biǝnsiǝ bikebu disi itsyi lǝ kusɛ ko nlɛ bubǝ ǝsuǝ . Diyi nǝmfó tsya ebubǝ ku ni bulǝ . Yanle bǝ bufi bulǝ bamba bokpe lǝ mi eto bole ǝsuǝ .
“ Mankponko betidi bamba lekpo bǝ lǝ Onanto tsya lǝ ɔyɛ fǝ lekpo bokponko .
Kase faaklá asa yeeyi kaba kakpo kǝtǝ utidii , nko ke eto okle Onanto looklá utǝ fintsya nɛ !
“ Ntsyǝ fɛ fanlɛ dikubi kɛkɛ nǝ ntǝkǝ fǝ ɔyimitsyuǝ eto dinǝmi bobe fɛ fannlɛ dikubi kplɛ nǝ ntǝkǝ lǝ fǝ léle bunyǝ ?
Ntsyǝ fɛ foofo fǝ ɔyimitsyuǝ bɔtɛyi fǝnkǝ , ‘ Lekpakpa , tǝ lǝ nlǝkǝ dikubi kɛkɛ nǝ ntǝkǝ fǝ lǝ dinǝmi , ’ se dikubi kplɛ ntǝkǝ lǝ fǝ kosate eto lele ǝsuǝ ?
Fǝ ǝnǝmi ǝnǝmi eto utidi ! Ka dikubi kplɛ nǝ ntǝkǝ fǝ lǝ dinǝmi bulǝkǝ fɛ lǝ ǝnyǝ kusu ǝlǝkǝ fǝ ɔyimitsyuǝ eto lele kɛkɛ nǝ ntǝkǝ wǝ lǝ dinǝmi .
“ Biemfi asa nnya diyifo kɛnkɛ beto bitǝ bakpa . Lǝ bifi bitǝ mǝǝ , mǝ bomu ebɔtsyi bawuninsǝ bǝnǝ mi . Biemfi mi atsyabi nya lefo koya beto bekpe bakplako . Lǝ bifi bitǝ mǝǝ , bɔɔnwɔ nya ku mǝ akpa bakpe lǝ kota .
“ Bɛtɔ asa lǝ befi bǝtǝ mi . Bɛbɛbɛ asa lǝ binyǝ . Bɛsɔ siku lǝ basini mi .
Itsyise utsyuǝ saa wǝ laatɔ asaa , bǝǝtǝ wǝ . Nya utsyuǝ saa wǝ laabɛbɛɛ , wǝǝnyǝ . Nya utsyuǝ saa , wǝ lɛsɔ sikuu , bɔɔsini wǝ .
“ Minti eto Owoe lǝ wǝ ubi atɔ wǝ abolo , wuufi lebambi utǝ wǝ ?
Nye lǝ ɔtɔ wǝ lɛkpɛ , wuufi owa utǝ wǝ ?
Mimba ni babuayifo kulaa yi kase buifi asa sɛɛ bitǝ mi bebi . Nya ntsyǝ yuutsyǝ ku Boanto wǝ nkpe kato itǝ bo ? Ntsyǝ yoofo bubǝ bǝ weembufi wǝ asa , asa sɛɛ , utǝ betidi ba laatɔ wǝ ?
Asa nnya biala biǝ betidi bamba yifo bǝtǝ mii , mitsya yifo nnya bitǝ mǝ nko . Nyamfo ete Moses eto kɔfi ku Onanto eto bǝnyɛlǝkǝtidi nlɛ bote nɛ .
“ Bɛyɛ lǝ kesie kɛkɛ befe bidufǝ kǝmiǝ . Itsyise lǝ bɛyɛ lǝ kesie ka lɛmɔ ku kusu ko disensǝ ko diyuǝ ku bɔyɛɛ , yookpa mi isuko katsylɔkɔ ka ni ute kǝmiǝ . Nya ko ǝsuǝ betidi kpǝ nyɛ nɛ .
Fɛɛ nkpǝ eto kusu afɛ , nya ko bɔyɛ kesu mfó kpe ale , nya betidi esiani hã lǝǝnyǝ ko .
“ Bebe mi ǝsuǝ sinini lǝ bidiabidia eto bǝnyɛlǝkǝtidi ǝsuǝ . Bǝǝbǝ mi ɔflɔ fe basamu seka lǝ dinyǝbi ǝsuǝ . Fɛɛ lǝ mǝ kǝmiǝǝ , baso bekiti .
Biunyǝ mǝ bitsyǝ lekpo lǝ mǝ eyifosa ǝsuǝ . Kanyi aannwɔ eyibibi nnya bedi . Nya otonkpa anwɔ nnya bendi .
Nko ini bǝ kuyi sɛɛ saa aanwɔ ebibi sɛɛ . Nya kuyi bua saa aanwɔ ebibi bua .
Kuyi sɛɛ saa aannwɔ ebibi bua nko ke kuyi bua saa laannwɔ ebibi sɛɛ nɛ .
Kuyi saa ko laannwɔ ebibi sɛɛ , baala ko kefi kakpe lǝ ute .
Nyaso badiantidi ba lǝǝlǝkǝ Onanto eto Ditiki Sɛɛ nǝmǝ kɛnyɛɛ , biunyǝ mǝ bitsyǝ lekpo lǝ mǝ eyifosa ǝsuǝ .
“ Inni utsyuǝ saa ke laakpadi mɛ nkǝ , ‘ Bonamute , Bonamutee , ’ luudufǝ Onanto eto sekakedikɔ . Bomu betidi ba leeyifo mɔ Anto wǝ nkpe kato eto alasa luudufǝ mfó .
Lǝ diyi fɛfɛ ayoo , betidi kpǝ bɔtɛyi mɛ bǝ , ‘ Bonamute , Bonamute ! Lǝ fǝ diye ǝsuǝ nya búdi fǝ Ditiki Sɛɛ nǝmǝ nya búyifo ayanisa kpǝ bóla awɔnɔ bua kpǝ búlǝkǝ lǝ betidi ǝsuǝ . ’
Mfó nya mɔɔtɛyi mǝ minkǝ , ‘ Minyi mi kulaa o-o ! Bidu mɛ lǝ ɔflɔ , mi babuayifotidi . ’
“ Nyaso utidi wǝ ke laanɔ mɔ etiki nya weeyifo lǝ nnya ǝsuǝǝ , wǝ ni obesibe nɛ . Ute fe utidi wǝ léto wǝ diyo uńyǝnsǝ lǝ koba ǝsuǝ .
Ɔsɔmi áni nya ntu díyi boba bokpo , nya ufiebi kekleke lɛsɔ ɔyɛ lǝ diyo nǝmǝ ǝsuǝ ófe . Fɛɛ díamba itsyise óto ni utǝkǝ lǝ koba ǝsuǝ .
Fɛɛ utsyuǝ saa wǝ laanɔ mɔ etiki fɛ woanyɛ lǝ nnya ǝsuǝǝ , okateko ubuki . Ute fe utidibuki wǝ léto wǝ diyo uńyǝnsǝ lǝ kɔwinimi ǝsuǝ .
Ɔsɔmi áni nya ntu díyi bóba bókpo mfó , nya ufiebi kekleke lɛsɔ ɔ́yɛ lǝ diyo nǝmǝ ǝsuǝ ófe , nya léba kploo lékpo lǝ kasɔ . ”
Se Yesu léte asa nyamfo kenke ólosǝǝ , wǝ asatete eyifo mǝmblɛ yanii .
Wǝ asatete ményifo fe kase afi eto bateasa laate . Bomu óte asa fe nwǝ nkpe ǝsuǝale lǝ asa nnya óte ǝsuǝ .
Lefe nǝ Yesu lɛyifǝ kɔtini komǝ úbǝ kasɔɔ , betidi kpǝ ǝtǝkǝko wǝ .
Mfó nya osani utsyuǝ wǝ nlɛ bufi sía bufi díbǝ óse akonki lǝ wǝ ǝnǝmi ɔ́tɛyi nkǝ , “ Bonamute ! Lǝ alaa , ebofo butǝ bǝ mɔ ǝsuǝ le . ”
Yesu ǝnǝ wǝ kɔni útidi wǝ , nya ɔ́tɛyi wǝ nkǝ , “ Nla . Fǝ ǝsuǝ le . ” Lamfolamfo bufi bomǝ ǝyuǝ utidi ǝmǝ .
Mfó ǝmǝ nya Yesu lɛtɛyi wǝ nkǝ , “ Be kukɔnɔ , nya mensu atɛyi kuutsyuǝ saa kulesa . Bomu fi fǝ ǝsuǝ esu ate Onanto eto usumunyǝ wǝ luudi fǝ adansiɛ nkǝ fǝ bufi ǝyuǝ fǝ sitinti . Nya lǝ efi kedi ka Moses eto kɔfi lɛtɔ ǝtǝ . Bǝ lǝ utsyuǝ saa lǝ ote nkǝ bufi bomǝ ǝyuǝ fǝ sitinti . ”
Se Yesu dídufǝ Kapernaun eto umǝǝ , Romafɔ eto Omamanyǝ Ninǝ utsyuǝ ǝbǝ ɔ́lɛ wǝ lekpakpa nkǝ ,
“ Bonamute ! Mɔ uyifoyifo lɛ bufi kekleke . Olabe lǝ diyo ɔnnlɛ bofo botaka . ”
Yesu átɛyi wǝ nkǝ , “ Muusu lɛ nsu ntsya wǝ . ”
Omamanyǝ ninǝ ǝmǝ ǝtǝ wǝ mbuayɛ nkǝ , “ Bonamute , oolo ! Yǝńyǝ itǝ bǝ mɔ diyo . Tɛyi ditiki lɔni ete mɔ uyifoyifo ǝmǝ eto bufi ebuyuǝ wǝ .
Mintsya eyifo nwǝ nkpe lǝ beninǝ eto kalɔ , nya bamamanyǝ bǝtsyuǝ tsya nkpe mɛ kalɔ . Lǝ ntɛyi utsyuǝ miǝ , ‘ Suu ’ weesu . Nya lǝ ntɛyi obamba tsya miǝ , ‘ Bǝǝ , ’ wǝǝbǝ . Nya lǝ ntɛyi mɔ uyifoyifo miǝ , ‘ Yifo nǝmfoo , ’ weeyifo ni . ”
Se Yesu lɛnɔ etiki nyamfoo , íyifo wǝ yanii nya ɔ́tɛyi betidi ba dítǝkǝko wǝ mfó nkǝ , “ Nlɛ mi bɔtɛyi sitinti minkǝ lǝ Israelbebi nti kulaa tsyaa , mǝnnyǝ tɔ bofokanɔ kplɛ bomfo eto okle !
Nlɛ mi bɔtɛyi sitinti minkǝ betidi kpǝ ebutsyi kofekatokɔ ku ko diyokedufǝkɔ bǝbǝ bǝsiǝ kasɔ bedi lesa ku Abraham , Isak ku Yakob lǝ Onanto eto sekakedikɔ .
Fɛɛ mimba ni sekakedikɔ siamǝ eto bebii , boofi mǝ batobakpe lǝ ketuntu ka nkpe lǝ se kama mfo . Mfó boowi nku bayimi anyi . ”
Nya kamaa , nya Yesu lɛtɛyi bamamanyǝ eto uninǝ ǝmǝ nkǝ , “ Du esu diyo , yuubǝ itǝ fǝ fe kase fáfo fánɔ ǝsuǝ . ” Nya omamanyǝ ninǝ ǝmǝ eto uyifoyifo eto ǝsuǝ dímuǝ wǝ ale lǝ lefe nǝmfó ǝsuǝ ke .
Se Yesu dísu Petro eto diyoo , únyǝ nkǝ atikesi ǝmuǝ Petro eto usiǝambe kekleke , nya onlabe .
Mfó ǝmǝ nya Yesu lɛkɔbe wǝ lǝ kɔni nya atikesi nyamǝ léyani wǝ nya ótaka úsu úyifo wǝ afɔ .
Se ditsyitsyo lefe léyoo , bákpa betidi kpǝ ba awɔnɔ bua díkǝlǝ báboko Yesu ɔflɔ . Yesu lǝ ditikididi lɔni ǝsuǝǝ , óla awɔnɔ bua nyamǝ úlǝkǝ lǝ mǝ ǝsuǝ . Nya ótsya befimfi bamǝ kenke mǝ efimbi .
Úyifo nyamfo bǝ lǝ ditiki nǝ Onanto eto Unyɛlǝkǝtidi Yesaya lɛtɛyi utsyǝ lǝ ibǝ itǝ nkǝ , “ Wǝ kosate átsya bo kǝsuǝfi , nya ótsya bo efimbi kenke . ”
Lefe nǝ Yesu dínyǝ betidi kpǝ ba ńyǝ wǝ lǝ ɔflɔɔ , ɔ́tɛyi wǝ batɔnkpe bamǝ nkǝ , bǝtǝ lǝ bayila ditumbukplɛ nǝmǝ besu ni lekpake nǝnse .
Afi eto oteasa utsyuǝ ǝbǝ wǝ ɔflɔ mfó . Nya ɔ́tɛyi Yesu nkǝ , “ Oteasa , muutǝkǝko fǝ nsu kaka ke fantɔ . ”
Mfó nya Yesu lɛtɛyi wǝ nkǝ , “ Nkpaflɔbɛ kpe ǝbiǝ nnya eto kafo baalabe , nya baklɔbɛ nkpe ayo . Fɛɛ Utidi Eto Ubii , ǝmbǝ kaka wuuluǝ wǝ disi . ”
Nya utidi bamba utsyuǝ wǝ ni okasebi lɛtɛyi nkǝ , “ Bonamute , tǝ mɛ kusu lǝ nsu mbikǝ mɔ anto fɛ . ”
Yesu ǝtǝ wǝ mbuayɛ nkǝ , “ Tǝkǝko mɛ . Tǝ mba nsi nkpǝ fe bekpǝnkpǝ lǝ besu bebikǝ mǝ bekpǝnkpǝtsyuǝ . ”
Yesu ku wǝ bakasebi édufǝ lǝ ɔklɔ utsyuǝ kafo .
Yanklɛ ufiebi étsyiko bɔsɔ kekleke lǝ ditumbukplɛ nǝmǝ ǝsuǝ . Nya ɔnlɛ ntu bɔsɔ kakpo lǝ ɔklɔ ǝmǝ kafo , nya íyifo fe woonya udufɔ lǝ ntu kasɔ . Fɛɛ Yesu wǝǝ lábe selabe .
Bakasebi bamǝ ésu básanklisǝ wǝ nya bátɛyi wǝ bǝnkǝ , “ Bonamute , lǝkǝ bo ! Boǝbǝ bukpǝ lo . ”
Mfó nya Yesu lɛtɔ mǝ nkǝ , “ Beso bɛnlɛ sikpi bote nko ? Mi mba eto bofokanɔ lemfui ! ” Mfó nya ótaka úúnyǝ nya ókpe ufiebi ku ntu bomǝ kɛnyɛ nkǝ bǝyuǝ kɛnyɛ . Nya lesa saa díyuǝ kɛnyɛ kananana .
Iyifo utsyuǝ saa mfó yanii . Nya bátɔ ǝsuǝ bǝ , “ Nte utidi wǝ eto okle ni nwǝ mfo ? Ufiebi ku ntu kulaa tsya eetsyue wǝ koto ! ”
Se Yesu lɛyila ditumbukplɛ úsu ni lekpake nǝnse údufǝ Gadara eto kasɔɔ , betidi inuǝ ba ǝsuǝ awɔnɔ bua nsi ábɔ betsyi lǝ edi nti bǝbǝ bátsyako wǝ . Nya se bakɛ sikpi tinti esoo , kuutsyuǝ saa mánkatɔnɔ nkǝ woayɛ kusu komfo ofe .
Lamfolamfo , báfa ku ɔkɔɛ bembembe nya bátɔ wǝ bǝnkǝ , “ Fǝ Onanto eto Ubi , be nkpe lǝ bonko fǝ lenti mfo ? Bubǝ fǝbǝ fǝ etsyiko bo koto bunǝ katɔnsǝ fɛ lǝ lefe nǝmǝ lǝ leyoo ? ”
Bakplako eto lekpa kplɛ ditsyuǝ ǝńyǝ lǝ mfó ɔflɔ békedi lesa .
Nyaso awɔnɔ bua nyamǝ álɛ Yesu lekpakpa bǝnkǝ , “ Lǝ ebola bo ǝlǝkǝ lǝ mfoo , nyalɛ la bo esu akpe lǝ bakplako eto lekpa kplɛ nǝ ńyǝ mǝ ǝsuǝ . ”
Mfó Yesu dínyǝnki ókpe mǝ ɔ́tɛyi nkǝ , “ Bidu bisu . ” Nyaso bédu mfó bésu bédufǝ lǝ bakplako bamǝ ǝsuǝ . Nya bakplako bamǝ kenke dítsyetsyi báwunini lǝ kɔtini komǝ eto kotosi bésu bédufǝ lǝ ditumbukplɛ nǝmǝ ǝsuǝ nya bǝnǝ ntu bǝkpǝ .
Lǝ nyaso mba laase bakplako bamǝ étsyetsyi besu umǝ . Bátɛyi lesa saa nǝ díbǝ lǝ bakplako bamǝ ku betidi ba awɔnɔ bua disiǝ lǝ ǝsuǝ ǝsuǝ .
Nyaso utsyuǝ saa lǝ umǝ ǝmǝ ésu nkǝ wǝǝnyǝ Yesu . Nya se bǝnyǝ wǝǝ , bálɛ wǝ lekpakpa bǝ udu lǝ mǝ kasɔ .
Yesu édufǝ lǝ ɔklɔ nya usinkli ɔ́yɛ lǝ ditumbukplɛ ǝsuǝ úsu wǝ umǝ .
Mfó nya bákpa osani utsyuǝ wǝ léba onkpo kasɔ lǝ belabekǝ ǝsuǝ báboko wǝ ɔflɔ . Se Yesu dínyǝ nkǝ báfo bánɔ tinti esoo , ɔ́tɛyi nwǝ léba onkpo kasɔ ǝmǝ nkǝ , “ Ubi , kpe utu . Mfi fǝ abua ntsyɛ fǝ . ”
Mfó afi eto bateasa bǝtsyuǝ ba díńyǝ mfó lɛtɛyi bǝnkǝ , “ Utidi ǝmfo lǝ mbusiotiki budi . ”
Yesu ǝnyǝ mǝ nsusu bomfo utsyǝ lekpo nya ɔ́tɔ mǝ nkǝ , “ Beso bɛnlɛ nsusu bua bomfo eto okle bufi ?
Nya nte etiki nnya eto bɔtɛyi diyuǝ enso , ‘ Mfi fǝ abua ntsyɛ fǝ , ’ lee batɛyi bǝ ‘ Taka , lǝ ayɛ edu ’ ?
Bǝ lǝ nlǝkǝ nte mi miǝ Utidi Eto Ubi kpe ǝsuǝale bǝ lǝ ufi abua ɔtsyɛ lǝ kawunsiǝ mfoo , ” ɔ́tɛyi utidi ǝmǝ léba onkpo kasɔ mfó nkǝ , “ Taka ǝńyǝ , lǝ efi fǝ belabekǝ lǝ edu esu diyo . ”
Mfó nya osani ǝmǝ létaka nnya úfi wǝ belabekǝ nnya údu úsu diyo .
Lefe nǝ betidi bamfó dínyǝ nyamfoo , sikpi ǝmuǝ mǝ nnya bátɛsǝ Onanto bǝ úfi ǝsuǝale nyamfo eto okle útǝ betidi .
Yesu édu mfó nya se ɔnyɛ ɔntɔɔ , únyǝ nwǝ laafo umǝnko utsyuǝ wǝ baakpo Mateo wǝ nsi lǝ wǝ keyifokɔ . Nya ɔ́tɛyi wǝ nkǝ , “ Tǝkǝko mɛ . ” Mfó ǝmǝ nya Mateo létaka útǝkǝko wǝ .
Lefe nǝ Yesu nsi ɔnlɛ lesa budi lǝ Mateo eto diyoo , mba laafo umǝnko kpǝ ku babuayifo bǝtsyuǝ ǝbǝ bákɔ ku Yesu ku wǝ bakasebi ǝsuǝ lǝ lesakedikɔ mfó .
Mfó nya Farisifɔ ba dínyǝ nyamfoo , lɛtɔ wǝ bakasebi bǝnkǝ , “ Beso mi oteasa ku mba laafo umǝnko ku babuayifo leedi lesa kakɔ ? ”
Yesu ánɔ lesa nǝ bátɛyi nyaso útǝ mbuayɛ nkǝ , “ Betidi ba nkpe ǝsuǝale manhiã ofanyǝ enso mba ni befimfi hã .
Bisu lǝ bisu bɛbɛbɛ nnya báwɔni bákpe lǝ Awɔnisa Kɛnkɛ eto Kukue eto kasɔ bǝnkǝ , ‘ Kaminsǝnyǝnyǝ maabɛbɛ , nya inni bebukilolo kǝtǝ kedi . ’ Mǝmbǝ miǝ mǝǝbǝ nlǝkǝ betidi sɛɛ , bomu babuayifo eso mimbǝ . ”
Mfó nya Ntuflǝsǝtidi Yohanes eto bakasebi díbǝ bátɔ Yesu bǝnkǝ , “ Beso bonko Farisifɔ laakle kɛnyɛ lǝ lefe lefe ǝsuǝ , fɛɛ fǝ bakasebi laankle kɛnyɛ ? ”
Yesu ǝtǝ mǝ mbuayɛ nkǝ , “ Bibubibu biǝ okafɔsǝ eto baklobo ba nkpe lǝ wǝ ɔflɔ yifo mǝ ǝsuǝ yooyooyoo ku kaminsǝ lǝ lefe nǝ eto lefe onkpe lǝ mǝ ɔflɔ ? Yanle bǝ ibǝ nko kulefe ! Fɛɛ diyi ditsyuǝ ebubǝ nǝ ǝsuǝ bookpa okafɔsǝ ǝmǝ bedunko lǝ mǝ ɔflɔ . Lǝ lefe nǝmfó ǝsuǝǝ , bookle kɛnyɛ bǝsiǝ .
“ Kuutsyuǝ saa emfi kafia eto lefianku fɔfɔ katale kǝtǝkǝ lǝ kakoko ǝsuǝ . Itsyise lefianku fɔfɔ nǝmǝ ebunǝ ni ǝsuǝ dilǝkǝ lǝ lekoko nǝmǝ ǝsuǝ itǝ bǝ dibiǝ koko nǝmǝ ebola disensǝ lekpe .
“ Nko ke kuutsyuǝ saa leemfi nte fɔfɔ kakpo lǝ kubukikuetobe koko kafo itsyise nte bomǝ ebɔkpɔ itǝ otobǝ ǝmǝ eboba nya nte bomǝ luuwi nya otobe ǝmǝ loobia . Bomu beefi nte fɔfɔ kakpo lǝ kubukikuetobe fɔfɔ kafo . Nya asakpa ǝnuǝ nyamǝ ebutsyǝ kukɔnɔ . ”
Lefe nǝ Yesu nlɛ mǝ etiki budinkoo , Yudafɔ eto katsyakɔ eto uninǝ utsyuǝ ǝbǝ wǝ ɔflɔ nya óse akonki , ɔ́lɛ wǝ lekpakpa ɔ́tɛyi nkǝ , “ Mɔ ubisiobi ǝkpǝ mɔmɔmɔmɔ , tsya bǝ lǝ ǝbǝ efi fǝ ani ǝtǝkǝ wǝ lǝ ǝsuǝ lǝ otaka . ”
Nyaso Yesu átaka útǝkǝko wǝ ku wǝ bakasebi .
Se ɔntɔɔ , usionko utsyuǝ wǝ kɔtɔ díkakpo lǝ lefosi alɛ ǝnuǝ sɔ̃ɔ̃ ǝsuǝ tsya ǝtǝkǝko Yesu kama nya útidi wǝ awu eto kotosi .
Úyifo nko nya ɔ́tɛyi wǝ ǝsuǝ lǝ bofokanɔ ǝsuǝ nkǝ , “ Lǝ ntidi wǝ awu koo , mɔ bufi ebɔyɛ mɛ . ”
Yesu átsyi ɔ́wuninsǝ únyǝ wǝ nya ɔ́tɛyi wǝ nkǝ , “ Muǝ utu alɛ , mɔ ubi . Fǝ bofokanɔ átsya fǝ . ” Lǝ lefe nǝmfo ǝsuǝ tututuu , bufí bomǝ ǝyuǝ wǝ .
Nnya kamaa , Yesu ésu katsyakɔ eto uninǝ ǝmǝ eto diyo nya se únyǝ mba leefe nkpatsyaku ku mba nlɛ bofa kewi nkuu ,
ɔ́tɛyi mǝ nkǝ , “ Utsyuǝ saa bɔ usu lekple , disiobi nǝmǝ mǝnkpǝ , bomu selabe ete onlabe . ” Mfo bétsyiko wǝ bumǝ .
Nya se bála betidi bamǝ babɔsɛɛ , Yesu édufǝ diyo nǝ ubisiobi ǝmǝ nlabe , nya ɔ́kɔbe wǝ lǝ kɔni , nya ótaka úsiǝ .
Ditiki nǝmfo ésensǝ léba lékpo lǝ kasɔ kamǝ eto lekpake nǝmfó kenke .
Se Yesu dídu mfó ɔnyɛ ɔntɔɔ , bǝnǝmba inuǝ bǝtsyuǝ átaka bǝtǝkǝko wǝ ku kudu bembembe bátɛyi bǝnkǝ , “ Oka , David eto ubi ! Nyǝ bo kaminsǝ ! ”
Nya se Yesu dísu údufǝ diyoo , bǝnǝmba inuǝ bamǝ edufǝ mfó . Nya Yesu lɛtɔ mǝ nkǝ , “ Befo bɛnɔ biǝ moofo mi botsya ? ” Mfó bǝmǝnkli kɛnyɛ bátɛyi bǝnkǝ , “ Ɛɛ ! Bofo bɔnɔ . ”
Mfó nya Yesu dítidi mǝ ǝnǝmi nya ɔ́tɛyi mǝ nkǝ , “ Tǝ lǝ ibǝ itǝ fe kase befo bɛnɔ . ”
Nya ete mǝ ǝnǝmi lɛsini . Nya Yesu díkǝ mǝ ato kekleke nkǝ , “ Biantɛyi kuutsyuǝ saa nyamfo . ”
Fɛɛ se bédu mfóo , bábe ditiki nǝmfo letsya utidi sa anɔ lǝ lɛkpɔ nǝmfó kenke itsyi lǝ Yesu ǝsuǝ .
Se betidi bamfo dídu bantɔɔ , betidi bǝtsyuǝ ákpa osani utsyuǝ wǝ lɛwɔnɔ bua dítǝ ɔnnlɛ etiki bofo budi báboko Yesu ɔflɔ .
Óla lɛwɔnɔ bua nǝmǝ úlǝkǝ lǝ wǝ ǝsuǝ . Mfó nya utidi ǝmǝ dítsyiko etiki budi . Nyamfo éyifo betidi ba ńyǝ mfó yanii , bátɛyi bǝnkǝ , “ Boǝnnyǝ tɔ nyamfo eto okle bunyǝ kulefe lǝ Israel eto kasɔ ! ”
Fɛɛ Farisifɔ bǝtsyuǝ átɛyi bǝnkǝ , “ Awɔnɔ bua eto oka wǝ lǝǝtǝ wǝ ǝsuǝale , nya úfi ɔnlɛ awɔnɔ bua nyamfó bola kǝlǝkǝ nɛ . ”
Yesu áyɛ ótsyilama kǝmǝ ku mbuto bo nkpe lǝ lekpake nǝ lɛfi mfó . Óte asa lǝ Yedafɔ eto ntsyakɔ . Óbe Ditiki Sɛɛ nǝmǝ letsya óte asa itsyi lǝ Onanto eto sekakedikɔ ǝsuǝ . Nya ótsya betidi efimbi efimbi kenke .
Nya se únyǝ sitiditu siamǝǝ , mǝ asa ǝnǝ wǝ kafo itsyise ǝsuǝ ába mǝ , nya bánkɛ ɔwɔnsǝkotsyuǝ saa , nya beyifo fe basamu ba lǝmbǝ obebe .
Nyaso ɔ́tɛyi wǝ bakasebi nkǝ , “ Bɛkuɛnke bia díkayo bulǝkǝ fui , fɛɛ beyifoyifo bamǝ emfui .
Nyaso bɛlɛ ɔkuɛnsate ǝmǝ lekpakpa lǝ otsyese beyifoyifo lǝ bǝbǝ bawunsǝ lǝ bǝlǝkǝ bɛkuɛnkǝ biamǝ . ”
Yesu ákpadi wǝ batɔnkpe lefosi inuǝ bamǝ ɔ́kɔ nya útǝ mǝ ǝsuǝale nkǝ bala awɔnɔ bua bǝlǝkǝlǝ betidi ǝsuǝ nya lǝ batsya mǝ efimbi , efimbi saa tsya .
Batɔnkpe lefosi inuǝ bamǝ eto aye ni Simon wǝ bensi baakpo Petro ku wǝ ɔyimi Andrea ku Yakobo ku wǝ ɔyimi wǝ baakpo Yohanes baa ni Sebedeo eto bebi
ku Filipo ku Bartolomeo ku Toma ku Mateo wǝ laafo umǝnko ku Yakobo wǝ ni Alfeo eto ubi ku Tadeo
ku Simon wǝ ditsyi Kana ku Yuda Iskariot wǝ dídu Yesu útǝ .
Yesu ǝtsyǝ lefosi betidi inuǝ bamfo kusu nya ótsyese mǝ nya úkǝ mǝ ato nkǝ , “ Biensu betidi ba lenni Yudafɔ eto kasɔ nye bidufǝ Samariafɔ eto umǝ saa tsya kafo .
Bomu bisu Israel bebi ba diyifo fe basamu ba lénya kusu ɔflɔ .
Bisu bebe letsya biǝnkǝ , ‘ Onanto eto Sekakedidi eboyo selo . ’
Betsya befimfi lǝ betakasǝ mba díkpǝ . Betsya mba nlɛ bufisia bufi , lǝ bela awɔnɔ bua bitsyiko lǝ betidi ǝsuǝ . Bíanya ǝsuǝale nyamfo bitsyiko mɔ ɔflɔ nyaso mi tsya biemfi nnya bete befo atabi .
Bientsyi atabi saa lǝ mi katobe .
Mi kuutsyuǝ mentsyi otobe fe mba laatɔ asa , awu nuǝfǝ , afɔkpa nye ɔlɛ uyi ɔyɛ kusu . Uyifoyifo ǝńyǝ utǝ lesa nǝ wuudi .
“ Lǝ bidufǝ umǝ nye kebuto kǝtsyuǝǝ , bɛbɛbɛ utidi sɛɛ wǝ loola nkǝ woafo mi . Bɛsɔnɔ lǝ wǝ ɔflɔ lǝ bɛkɛ mfo isu ese lefe nǝ biudu .
Lǝ bidufǝ diyo ditsyuǝ , bisiǝsǝ mǝ biǝnkǝ , ‘ Diyuǝ itǝ mi . ’
Lǝ báfo mi ku kafo faa , bitǝ lǝ mi diyuǝ eto kǝsiǝ kamfó lǝ kǝsiǝ ku diyo nǝmfó kenke eto utsyuǝ saa . Nya lǝ bamfo mii , diyuǝ eto kǝsiǝ kamfó bǝ mi ɔflɔ .
Nya lǝ diyo nye umǝ ǝmǝ eto betidi mámfo mi nye báni bámfo mi ditikii , nyalɛ bidu mfó lǝ bɛflɛ mi nkpafo eto site bekpo lǝ umǝ ǝmǝ .
Nlɛ mi bɔtɛyi sitinti minkǝ lǝ diyi fɛfɛ nǝ Onanto lookponko kawunsiǝ eto betidi lekpo ǝsuǝǝ , wuunyǝ Sodom ku Gomora eto betidi kaminsǝ kulaa tsya oso umǝ ǝmfo eto bale .
“ Bɛlɔ bɛnɔ ! Nlɛ mi botsyese fe basamu lǝ bekiti eto nti . Bitǝkǝ ǝnǝ fe bawa seka , nya bɛlɛ mi ǝsuǝ kukɔnɔ fe ablonima .
Bebe mi ǝsuǝ kukɔnɔ , itsyise betidi ebumuǝ mi , bakpa mi besuko akpokakpokɔ . Bɔɔblɛ mi lǝ Yudafɔ eto ntsyakɔ .
Lǝ mɔ disi esoo , bookponko mi akpo lǝ Aba eto beninǝ ku baka eto ǝnǝmi . Lǝ mfóo , bɛtɛyi mǝ ku mba lenni Yudafɔ Ditiki Sɛɛ nǝmǝ .
Lǝ bákpa mi bésuko lekpokakpokɔɔ , biembu disi lǝ lesa nǝ biɔtɛyi , nye kase biɔtɛyi nnya . Lǝ lefe nǝmfo ayoo , boote mi lesa nǝ biɔtɛyi .
Itsyise inni mi loote etiki nnya buidi , bomu mi Anto Onanto eto Lɛwɔnɔ luudi etiki ɔyɛ lǝ mi ǝsuǝ .
“ Betidi ebudu mǝ bayimi bǝtǝ bǝ balo . Nya antomǝ tsya luuyifo nko ke ku mǝ bebi . Bebi ebotaka bǝńyǝ lǝ mǝ antomǝ ǝsuǝ bedu mǝ bǝtǝ bǝ balo .
Utsyuǝ saa ebukisi mi lǝ mɔ disi eso . Fɛɛ utsyuǝ saa wǝ luuńyǝ kekleke lǝ wǝ bofokanɔ ǝsuǝ isu ese kalosǝkɔɔ , boofo wǝ lǝ nkpǝ .
Lǝ bati mi kama lǝ umǝ ɔnii , bitsyetsyi bisu umǝ bamba . Nya nlɛ mi bɔtɛyi sitinti minkǝ , biembuyifo mi keyifo belosǝ lǝ Israel eto kǝmǝ ka kenke fɛ mɔ , Utidi Eto Ubi luubǝ .
“ Okasebi saa aanso wǝ oteasa . Odomunyǝ saa tsya aanso wǝ onamute .
Nyasoo , ele bǝ imi , okasebi saa nkǝ wuubǝ utsyǝ fǝ wǝ oteasa seka . Nya ndomunyǝ tsya luubǝ utsyǝ fe wǝ onamute . Nya lǝ bákpadi oyosate utsyuǝ bǝ Awɔnɔ bua eto ɔtɔnkotɔnko nyaalɛ nte aye bua nya eto okle bembokpo diyo nǝmǝ eto bebi ?
“ Nyaso biante betidi sikpi , itsyise lesa saa nǝ ǝsuǝ béti asa bakulaa , bɔɔsini asa lǝ nnya ǝsuǝ , nya asakulakula saa ebɔbɔɔ lekple banɔ .
Lesa nǝ minlɛ mi bɔtɛyi lǝ ketuntu lefee , bɛtɛyi nnya lǝ kalekpakpa ǝsuǝ . Nya lesa nǝ batɛyi mi lǝ kawɛ ǝsuǝ , bebe nya letsya lǝ utsyuǝ saa lǝ ɔnɔ .
Biante mba ini etidisuǝ ete boofo bolo fɛ bembofo okla bolo sikpi . Bomu bete Onanto wǝ loofo utidi eto ǝsuǝ eto sinǝ ku lɛwɔnɔ bolo lǝ ute wǝ laatonsǝ asa sikpi .
Lǝ efi kablɛ kanii , foofo ntsyuɛ nnuǝ boya tsyaa , ke kani kplo embukpǝ lǝ inni Boanto Onanto eto lelabi .
Nya mimii , Onanto yi mi disi eto sɛwɔni eto leklabi kenke .
Nyaso biante sikpi , itsyise befo koya beso baklɔbɛ kpǝ .
“ Utsyuǝ saa wǝ luulǝkǝ kɛnyɛ lǝ betidi nti ɔtɛyi nkǝ uyifo mɔ olee , mintsya ebofo wǝ fe moole lǝ mɔ Anto Onanto eto ǝnǝmi kato .
Fɛɛ lǝ utsyuǝ áni mɛ lǝ betidi ba tã eto ǝnǝmii , mintsya ebɔni wǝ lǝ mɔ Anto wǝ kato eto ǝnǝmi .
“ Biembu biǝ mbǝ diyuǝ kabokokɔ lǝ kawunsiǝ . Owo lo ! Mǝmbǝ diyuǝ kabokokɔ , bomu kabia !
Mbǝ miǝ mǝǝnǝ kabia nkpe ‘ lǝ bebisaibi ku mǝ antomǝ lenti , lǝ bebisiobi ku mǝ ambemǝ lenti , lǝ bebisiǝ ku mǝ bese ambe mǝ lenti .
Nya utidi eto olo sitintii , ebutsyi wǝ kosate eto diyo kafo . ’
“ Nya utsyuǝ saa wǝ laala wǝ anto nye ambe oso mɛɛ , mǝńyǝ itǝ bǝ uyifo mɔ okasebi . Nko ke ini bǝ utsyuǝ saa ke laala wǝ ubisaibi nye ubisiobi kulaa tsya oso mɛɛ , yǝnńyǝ itǝ bǝ uyifo mɔ okasebi .
Utsyuǝ saa ke dímentsyi wǝ uyikabie ɔyɛ mɔ kayɛkɔ utǝkǝko mɛɛ , mǝnńyǝ utǝ bǝ uyifo mɔ okasebi .
Utsyuǝ saa ke lela nkǝ waata wǝ nkpǝ eto disii , ebonyansǝ mu . Fɛɛ utsyuǝ saa ke loonyansǝ wǝ nkpǝ lǝ mɔ butǝkǝko esoo , wuunyǝ nkpǝ manlo sitinti .
“ Utsyuǝ saa ke loofo mii , mɔ ofo . Nya utsyuǝ saa ke loofo mɛɛ , ofo nwǝ létsyese mɛ tsya .
Utsyuǝ saa ke loofo Onanto eto unyɛlǝkǝtidi nkǝ uyifo Onanto eto unyɛlǝkǝtidi esoo , ebunyǝ kedikɔ lǝ unyɛlǝkǝtidi eto kayofofo ka woofo lǝ nnya ǝsuǝ . Utsyuǝ saa ke loofo utidi wǝ ni ɔsɛɛ itsyise uyifo ɔsɛɛnyǝ esoo , wǝ ku utidi ǝmǝ ebofo kayofofo itsyi lǝ keyifo ka úyifo eso .
Bebe nyamfo kukɔnɔ bǝ utsyuǝ saa wǝ luutǝ ntu yududu eto lɛkɔbetɔ mɔ bakasebi bamfo eto utsyuǝ lǝ mǝ nti lǝ mɔ disii , ebunyǝ kayofofo lǝ nnya eso kokooko . ”
Lefe nǝ Yesu dílǝkǝ wǝ bakasebi lefosi inuǝ bamfo útsyǝ mǝ kusu ólosǝǝ , údu mfó úsu óte asa nnya óbe nnya letsya lǝ kǝmǝ kamǝ ku nka letsyilama mfó .
Lefe nǝmǝǝ , se Ntuflǝsǝtidi Yohanes wǝ nkpe lǝ Aba eto diyo lɛnɔ asa nnya Yesu nlɛ buyifoo , ókpe wǝ bakasebi bǝtsyuǝ Yesu ɔflɔ .
Bésu bátɔ Yesu bǝnkǝ , “ Tɛyi bo . Fǝ ni utidi wǝ Yohanes lɛtɛyi nkǝ ǝǝbǝ bubǝǝ , lee bobe obamba kusu ? ”
Mfó nya Yesu dítǝ mǝ mbuayɛ nkǝ , “ Bisinkli bisu bɛtɛyi Yohanes asa nnya bɛnlɛ bɔnɔ ku nnya bɛnlɛ bunyǝ .
Bǝnǝmba lɛ bunyǝ , nya mba leba bankpo lǝ kasɔ lɛ bɔyɛ . Mba nlɛ bufisia bufi eto ǝsuǝ lɛ bokpa , batoti lɛ bɔnɔ , balɛ bekpǝnkpǝ botakasǝ kǝnyǝnsǝ , nya banlɛ bakombo Ditiki Sɛɛ nǝmǝ bɔtɛyi .
Diyuǝ itǝ mba dimǝnyǝ kabua saa lǝ mɛ ǝsuǝ . ”
Se Yohanes eto bakasebi bamǝ dídu bantɔɔ , Yesu édi betidi bamǝ etiki itsyi lǝ Yohanes ǝsuǝ ɔ́tɛyi nkǝ , “ Se bísu Yohanes ɔflɔ lǝ mfimintii , be béfo bɛnɔ biǝ biunyǝ ? Lefanto nǝ ufiebi nlɛ bɔsɔ kafe lee ?
Be bísu kabekɔ fɛɛ ? Utidi wǝ nkpe bikǝ lǝ ǝsuǝ bia laanɔ bobe lee ? Betidi ba laakpe bikǝ biamfo eto oklee , Lekayo baakɛ .
Bɛtɛyi mɛ lesa nǝ kon bísu kabekɔ ! Biǝ biesu bebe Onanto eto unyɛlǝkǝtidi lee ? Ee , lǝ sitinti wǝ uni nɛ . Fɛɛ nwǝ bínyǝǝ , so Onanto eto unyɛlǝkǝtidi kulaa tsya .
Itsyise Yohanes ni nwǝ ǝsuǝ báwɔni bákpe lǝ Awɔnisa Kɛnkɛ eto Kukue bǝnkǝ , Onanto átɛyi nkǝ , ‘ Mootsyese mɔ ɔtɔnkpe ntɔnsǝ fǝ bubǝ lǝ ubǝ ɔlɔ fǝ kusu utsyǝ . ’
Nya nlɛ mi bɔtɛyi sitinti minkǝ Ntuflǝsǝtidi Yohanes amɔ oso utsyuǝ saa wǝ usio léle lǝ kawunsiǝ kamfo . Fɛɛ nwǝ nso bɔfɛ lǝ Onanto eto sekakedikɔɔ , amɔ oso Yohanes ǝmǝ .
Idu lǝ Ntuflǝsǝtidi Yohanes eto lefe ibǝ ese mɔmɔɔ , balɛ bota kekleke ku kǝnǝmisɛ lǝ kato eto sekakedikɔ siamǝ ǝsuǝ . Fɛɛ mba ńyǝ lǝ se ǝsuǝ ku kǝnǝmisɛ tinti lɛ bokplatsya bǝ beeti se bubǝ kusu .
Ibǝ ese lǝ Yohanes eto lefee , Onanto eto bǝnyɛlǝkǝtidi ku Moses eto afi edi etiki itsyi lǝ sekakedikɔ siamǝ ǝsuǝ .
Nya lǝ bela biǝ biafo mɔ dítiki bɛnɔɔ , Yohanes ni Elia , wǝǝ eto bubǝ bátɛyi bǝtsyǝ .
Nwǝ ato nkpee , utsyue ato lǝ ɔnɔ .
“ Nya mɔmɔɔ , be muufi mmi eto betidi nkatesǝ ko ? Beyifo fe bekpefi ba laakpe kɔyɛ lǝ asi . Lekpa lɔni afa kakpadi mǝ bǝtsyuǝ katɛyi nkǝ ,
‘ Búse kusiǝkpakpa eto ese butǝ mi , Fɛɛ bɛni kewui buwui . Bóto keku eto ese butǝ mi , Fɛɛ bienwi nku . ’
Itsyise lefe nǝ Yohanes díbǝǝ , ókle kɛnyɛ nya wǝnnǝ nte . Nya utsyuǝ saa lɛtɛyi nkǝ , ‘ Utsyi lɛwɔnɔ bua . ’
Fɛɛ se Utidi Eto Ubi díbǝǝ , údi únǝ . Nya utsyuǝ saa lɛtɛyi nkǝ , ‘ Be utidi ǝmfo ! Uyifo udikpuu ku utenǝ , mba laafo umǝnko ku babuayifo eto ɔyɛtsyuǝ ! ’ Fɛɛ utidi eto eyifosa ǝsuǝǝ , nya woǝlǝkǝ Onanto eto kobe ko nkpe wǝ kate nɛ . ”
Kǝmǝ ka ǝsuǝ Yesu díyifo ayanisa kpǝ eto betidi mántsyi báwuninsǝ bafo banɔ . Nyaso ílǝ wǝ itǝ mǝ .
Ɔ́tɛyi nkǝ , “ Mbɔbɔɛ mǝǝtǝ fǝ Korasim ! Nya mbɔbɔɛ mǝǝtǝ fǝ Betsaida ! Lǝ ayanisa nnya béyifo lǝ mi ete béyifo lǝ Tiro ku Sidon innii , eni mfó eto betidi ebɔtsyi bawuninsǝ kokoko , befi atoku eto mfia beti , bediki ntɔ lǝ ǝsuǝ ete bǝ bani mǝ abua .
Nlɛ mi bɔtɛyi sitinti minkǝ , lǝ Lekpoyi Fɛfɛɛ , Onanto ebunyǝ Tiro ku Sidon eto kǝmǝ kaminsǝ eso mi .
Nya fǝ Kapernaum , bubu fanlɛ fǝ Onanto ebobesǝ fǝ kato ? Boobokosǝ fǝ kasɔ bato fǝ bakpe lǝ ditefɛnku kǝmiǝ ke ! Lǝ ayanisa nnya minyifo lǝ fǝ ete mínyifo lǝ Sodom , eni usi okpe eyo mmi !
Nlɛ fǝ bɔtɛyi sitinti minkǝ lǝ lekpo yi fɛfɛɛ , Onanto ebunyǝ Sodom kaminsǝ tinti oso fǝ ! ”
Lǝ lefe nǝmfoo , Yesu átɛyi nkǝ , “ Anto , kato ku kasɔ eto Onamute . Maasɔ fǝ ani , itsyise ǝlǝkǝ asa nnya lɛkula babesibe ku bekuente áté mba lennyi kulesa .
Ee , Anto , sitinti , nko fála fǝ ibǝ itǝ nɛ .
“ Mɔ Anto éfi asa nnya kenke útǝ mɛ . Kuutsyuǝ saa enyi Ubi ǝmǝ enso Anto . Nya kuutsyuǝ saa enyi Anto ǝmǝ enso Ubi ǝmǝ ku mba Ubi ǝmǝ laala nkǝ wǝǝlǝkǝ wǝ oté .
“ Bibǝ mɔ ɔflɔ mimba ntsyi bike kinkinki bia nlɛ mi bulǝ , lǝ ntǝ lǝ bitsyǝ ɔnwɛ .
Bibǝ lǝ busie mɔ bitsyike butǝ bǝtsyuǝ lǝ bekase asa bitsyiko mɔ ɔflɔ , itsyise nkpe lefonǝ nya mimbokosǝ ǝsuǝ kasɔ lǝ lɛwɔnɔ ǝsuǝ .
Itsyise bitsyikǝ bia muutsyisǝ mi ǝyuǝ , nya bitsyikǝ bia muutsyisǝ mi tsya eyifo fomfloo . ”
Lǝ lefe kliminti ditsyuǝ kamaa , Yesu ku wǝ bakasebi ésu báyɛ akpa eto ɔkuɛ utsyuǝ kafo báfe lǝ Ɔnwɛditsyǝyi . Se kukpɛnsǝ lɛlɛ wǝ bakasebi bamǝǝ , bétsyiko edisa nyamǝ bufǝsǝ kayimi .
Se Farisifɔ bamǝ dínyǝ nyamfoo , bátɛyi Yesu bǝnkǝ , “ Fǝ bakasebi éyifo lesa nǝ díńyǝ lǝ bo Ɔnwɛditsyǝyi eto afi ǝsuǝ ! ”
Mfó Yesu dítǝ mǝ mbuayɛ ɔ́tɔ mǝ nkǝ , “ Bíankla lesa nǝ Oka David díyifo lǝ lefe nǝ kukpɛnsɛ lɛlɛ wǝ ku wǝ betidi ?
Údufǝ Onanto eto diyo , nya wǝ ku wǝ betidi dífi lesa nǝ bákpo atsyɔ bǝtǝ Onanto bédi , lǝ lefe nǝ eto lefe kɔfi mǝntǝ kusu nko , ini mba lǝǝtǝ Onanto kedi hã nkpe kusu beedi lebolo nǝmǝ .
Nye bíankla lǝ Moses eto afi biǝnkǝ lǝ Ɔnwɛditsyǝyi saa , besumunyǝ ba nkpe lǝ Onanto eto Disumuyo ékeyifo asa nnya díńyǝ lǝ diyi nǝmǝ ǝsuǝ , tsya fɛɛ bánlo mǝ dikpi lǝ nnya ǝsuǝ ?
Nlɛ mi bɔtɛyi minkǝǝ , lesaatsyuǝ kpe mi lenti mfo nǝ lɛmɔ lenso Disumuyo Kplɛ .
Awɔnisa Kɛnkɛ eto Kukue nkǝ , ‘ Kaminsǝnyǝnyǝ ni lesa nǝ maabɛbɛ , inni bebuki eto keditǝtǝ . ’ Lǝ bǝ bɛnɔ nyamfo kasɔ tutuutuu , eni biembokpo akpofukutu belo betidi ekpi .
Itsyise Utidi Eto Ubi ni Ɔnwɛditsyǝyi eto Onamute . ”
Mfó nya Yesu dídu úsu Yudafɔ eto Katsyakɔ kǝtsyuǝ .
Mfóo , úsu únyǝ osani utsyuǝ wǝ eto kɔni , kɔni díkpǝ . Betidi bǝtsyuǝ ákɛ mfó ba léla bǝ bábɛbɛ etiki bǝtǝ wǝ bǝ óta kɔfi ubu , nyaso bátɔ wǝ bǝnkǝ , “ Kɔfi ǝtǝ kusu bǝ batsya ufimfi lǝ Ɔnwɛditsyǝyi ? ”
Yesu átɔ mǝ nkǝ , “ Lǝ ibǝ bǝ mi utsyuǝ eto osamu ákpia údufǝ lǝ dibiǝku ǝsuǝ lǝ Ɔnwɛditsyǝyii , wǝmbunǝ wǝ ulǝkǝ ?
Fɛɛ utidi afo koya oso osamu ! Nyalɛ , bo kɔfi mǝntǝ bo kusu nkǝ bɔwunsǝko kuutsyuǝ lǝ Ɔnwɛditsyǝyi . ”
Mfó nya ɔ́tɛyi osani wǝ eto kɔni díkpǝ nkǝ , “ Nǝ fǝ kɔni etsyue . ” Únǝ ko útsyue , nya kɔni komǝ disi kótsya wǝ fe kase kunuǝfǝ komǝ nte .
Nya Farisifɔ ba díńyǝ mfó dídu nya béfi nsusu bǝ boolo Yesu .
Se Yesu lɛnɔ nkǝ bákle kɛnyɛ lǝ wǝ ǝsuǝǝ , údu mfó , nya betidi kpǝ dítǝkǝko wǝ . Ótsya befimfi kenke .
Nya úti mǝ kusu nkǝ bǝntǝ lǝ betidi lǝ bate bǝ wǝ uni .
Ɔ́tɛyi nyamfo nko bǝ lǝ Onanto eto nnya ɔ́tɛyi útsyǝ ɛyɛ lǝ wǝ Unyɛlǝkǝtidi Yesaya ǝsuǝ lǝ ibǝ itǝ sitinti nkǝ ,
“ Nwǝ mfo ni mɔ uyifoyifo wǝ mínlǝkǝ mintsyǝ , nwǝ maala , nya mǝǝnyǝ disuǝyuǝ lǝ wǝ tinti . Muutǝ mɔ Lɛwɔnɔ lǝ dibǝ disiǝ lǝ wǝ ǝsuǝ , nya woobe mɔ lekpokponkpo letsya utǝ kawunsiǝ kenke .
Weembunǝ etiki ku betidi nye ofã kuutsyuǝ , nya bǝmbɔnɔ wǝ etiki ku bofa lǝ obia .
Wɔɔkɛ dibusǝ utǝ mba lǝmbǝ ǝsuǝale . Nya wuunyǝ mba diyifole saa lǝmbǝ lǝ ǝsuǝ kaminsǝ . Wɔɔlɛnko nko kekleke isu ese lefe nǝ mɔ ɔnukualɛ eto lekpokponkpo luutǝkǝ kato .
Nya betidi ba kenke luufi mǝ kusubebe bǝtǝkǝ lǝ wǝ . ”
Mfó nya betidi bǝtsyuǝ lékpa osani utsyuǝ wǝ awɔnɔ bua nlɛ bulǝ , wǝ ni unǝmba nya uyifo nwǝ lendi etiki tsya báboko Yesu ɔflɔ . Yesu átsya wǝ itǝ ófo etiki budi , kǝnyǝ asa tsya .
Ayanisa nnya Yesu díyifo mfó éyifo betidi bamfó yanii , nya bátɔ bǝnkǝ , “ Inni nwǝmfo ni Oka David eto ufluflu wǝ bákpo ɔhile bǝtsyǝ ? ”
Se Farisifɔ lɛnɔ nyamfoo , bátɛyi bǝnkǝ , “ Woala ɔwɔnɔ bua kǝlǝkǝ ɛyɛ lǝ ǝsuǝale nya awɔnɔ bua eto ɔtɔnkotɔnko Beelsebul dítǝ wǝ ǝsuǝ . ”
Yesu áte mǝ nsusu nyaso ɔ́tɛyi mǝ nkǝ , “ Sekakedikɔ saa sia laama akpa akpa , kǝńyǝ lǝ bǝtsyuǝ ǝsuǝǝ , ebɔkɛ sɛklɛ . Nya umǝ nye diyo saa nǝ laama akpa akpa kǝńyǝ lǝ bǝtsyuǝ ǝsuǝǝ , eboba lǝ akpa .
Nyaso lǝ lekpa lɔni lɛ lekpa nuǝfǝ bɔkpɔnko lǝ Obonsam eto sekakedikɔɔ , ete bǝnkǝ dioba akpa , nya diǝmbɔklɛ fɛ dioba lekpo lǝ kasɔ .
Lǝ bɛlɛ bɔtɛyi biǝ awɔnɔ bua eto ɔtɔnkotɔnko eto ǝsuǝale ǝsuǝ maayɛ kala awɔnɔ bua kǝlǝkǝ lǝ betidi ǝsuǝǝ , nyalɛ bawe eto ǝsuǝale ǝsuǝ mba ntǝkǝko mi laayɛ kala mǝ kǝlǝkǝ ? Lesa nǝ mi kosate eto mba ntǝkǝko mi leeyifoo , lǝ bote bǝ bɛnlɛ sitinti bɔtɛyi .
Inni Beelsebul bomuu , Onanto eto Lɛwɔnɔ ni lǝǝtǝ mɛ ǝsuǝale bǝ nla awɔnɔ bua lǝ betidi ǝsuǝ . Nyamfo lɛ bote bǝ Onanto eto Sekadidi ébutsyǝ kasɔ lǝ mi nti koko .
“ Kuutsyuǝ saa embofo botaka kedufǝ lǝ ǝsuǝaletidi eto diyo ete utsyiko wǝ bikǝ butsyi , lenni bǝ ófo ǝsuǝaletidi ǝmǝ bumuǝ kakle fɛ woofo budufǝ lǝ diyo nǝmǝ ketsyi wǝ bikǝ .
“ Utidi wǝ ke lentǝkǝko mɛɛ , uńyǝ mɛ lǝ ǝsuǝ . Nya nwǝ ke lanwunsǝko mɛ lǝ bɔsɛketsyue ǝsuǝ eesensǝ nnya .
Lǝ nyamfo esoo , nlɛ mi bɔtɛyi minkǝ , boofi abua saa béyifo ku etiki bua saa bédi batsyɛ mǝ , fɛɛ nwǝ ke luudi etiki nnya diíyǝ lǝ Lɛwɔnɔ Kɛnkɛ ǝsuǝ alɛɛ , bembufi nnya batsyɛ wǝ .
Nya utsyuǝ wǝ ke luudi etiki uńyǝ lǝ Utidi Eto Ubi ǝsuǝǝ , boofo bufi katsyɛ wǝ , fɛɛ utsyuǝ saa ke luudi etiki uńyǝ lǝ Lɛwɔnɔ Kɛnkɛ ǝsuǝǝ , bembufi batsyɛ wǝ lǝ nkpǝ bomfo lee mbo luubǝ ǝsuǝ tsya .
“ Kuyi sɛɛ saa aanwɔ ebibi sɛɛ , nya kuyi bua saa tsya aanwɔ ebibi bua . Bǝǝtsyǝ kuyi lekpo ɛyɛ lǝ ebibi nnya koanwɔ ǝsuǝ .
Mimba lɛbɔ bitsyi lǝ bawa eto kafo ǝsuǝ ! Asa sɛɛ aambɔ ketsyi lǝ mi kɛnyɛ ! Itsyise lesa nǝ diyi mi ketu ǝsuǝǝ , nnya mi kɛnyɛ lǝǝlǝkǝ katɛyi nɛ .
Utidi sɛɛ , asa sɛɛ laabɔ ketsyi lǝ wǝ nya ini nnya wǝǝlǝkǝ katɛyi nɛ . Nya utidi bua tsyaa , abua nnya nkpe lǝ wǝǝ , nnya wǝǝlǝkǝ katɛyi nɛ .
Nla miǝ ekpa ko mi wee bǝ , lǝ Lekpoyi Fɛfɛɛ , utsyuǝ saa ebutǝ etiki bimba saa nnya lɛbɔ lǝ wǝ kɛnyɛ eto nkunta .
Itsyise fǝ kosate eto etiki nnya lɛbɔ fǝ lǝ kɛnyɛɛ , nya buufi bakponko fǝ lekpo balofǝ dikpi lee bǝtǝ fǝ lɛbɛ nɛ . ”
Mfó nya afi eto bateasa ku Farisifɔ bǝtsyuǝ lɛtɛyi Yesu bǝnkǝ , “ Oteasa , bola boǝ yifo ayanisa ǝtsyuǝ até lǝ bobe . ”
Mfó nya Yesu dítǝ mbuayɛ nkǝ , “ Bebe , mi mmi eto betidi ba leesumu bǝfiǝ ku asa bimba . Bela biǝ biǝnyǝ ayanisa itsyi mɔ ɔflɔ , fɛɛ biembunyǝ ayanisa saa enso nnya dítsyi Onanto eto Unyɛlǝkǝtidi Yona ɔflɔ .
Fe kase Yona dísiǝ eyi ǝtsyǝ ku ntsye ntsyǝ lǝ lɛkpɛ kplɛ ditsyuǝ eto kafoo , nko ke Utidi Eto Ubi tsya lɔɔkɛ lǝ eyi ǝtsyǝ ku ntsye ntsyǝ ǝsuǝ lǝ kasɔ kǝmiǝ nɛ .
Lǝ Lekpoyi Fɛfɛɛ , Ninive eto betidi ebuńyǝ balo mi dikpi itsyise bátsyi bawuninsǝ se bánɔ Yona lébe Ditiki Sɛɛ nǝmǝ letsya . Nya lǝ ntɛyi mi , utsyuǝ kpe mi lenti mfo wǝ lɛmɔ onso Yona .
Lǝ Lekpoyi Fɛfɛɛ , Besio eto Oka wǝ dítsyi Ɔnwɛdikue ebotaka uńyǝ olo mi dikpi , itsyise ɔ́yɛ utsyi taa mfó úsu Oka Salomo ɔflɔ nkǝ lǝ usu ɔnɔ Oka Salomo eto abesibetiki . Fɛɛ nlɛ mi bɔtɛyi sitinti minkǝ , lesatsyuǝ nǝ nso Oka Salomo eto kobe kpe mi lenti mfo .
“ Nlɛ mi bɔtɛyi minkǝ , lǝ bala lɛwɔnɔ bua bǝlǝkǝ lǝ utidi ǝsuǝǝ , diesukayɛ nlebe nlebe bo lekoe kabɛbɛ kasɔnɔkɔ . Nya lǝ diǝnnyǝ kedufǝkɔ saa ,
diatɛyi ni ǝsuǝ nkǝ , ‘ Muusinkli nsu kaka mínsiǝ kɔ . ’ Lǝ dibǝ dinyǝ nkǝ mfó te fufuu , bákpa mfó nya betsyue bikǝ kukɔnɔ lǝ ni kafoo .
Diesinkli kesu kakpa awɔnɔ bua akuanse bamba nnya nkpe ale enso ni nya beesinkli kesu kǝsiǝ mfó . Nya lǝ kalokɔɔ , utidi ǝmǝ eto asayifoyifo aabia kaso nnya kɔ . Nko yuutsyǝ itǝ mi mmi eto betidi bua bamfo nɛ . ”
Lefe nǝ Yesu nsi nlɛ etiki budi ku betidi bamǝǝ , wǝ ambe ku wǝ bayimisani ǝbǝ bǝńyǝ lǝ lekple mfó nya bála bǝ bedinko wǝ etiki .
Nya betidi ba díńyǝ mfó eto ɔni dísu ɔ́tɛyi Yesu nkǝ , “ Bebe , fǝ ambe ku fǝ bayimisani ńyǝ lǝ lekple bǝ bala bǝ beedinko fǝ etiki . ”
Yesu ǝtǝ wǝ mbuayɛ nkǝ , “ Owoe ni mɔ ambe nya bawe ni mɔ bayimisani ? ”
Nya óté wǝ bakasebi kɔni ɔ́tɛyi nkǝ , “ Nnyǝ mɔ ambe ku mɔ bayimisani !
Utsyuǝ saa wǝ leeyifo mɔ Anto wǝ nkpe kato eto lelabii , wǝ ni mɔ ɔyimisani ku mɔ ɔyimisio ku mɔ ambe nɛ . ”
Diyi nǝmfó kee , Yesu édu lǝ diyo úsu lekpo kɛnyɛ . Úsiǝ lǝ kasɔ útsyiko asa boté .
Betidi ba díbǝ bátsyilama wǝ efui tinti eso údufǝ lǝ ɔklɔ utsyuǝ nya úsiǝ lǝ kasɔ , nya sitiditu siamǝ díńyǝ lǝ utuflɔ mfó .
Údi mǝ etiki kpǝ ɔ́yɛnko lǝ akpá ǝsuǝ nkǝ , “ Lefe nǝ léfe mǝǝ , utsyuǝ uni ésu úsǝ eyibibi lǝ ɔkuɛ .
Se ɔnlɛ eyibibi nyamǝ busǝǝ , ǝtsyuǝ álo ékpo lǝ kusu ɔflɔ nya baklɔbɛ díbǝ básɛ nnya bámini .
Eyibibi nyamǝ ǝtsyuǝ tsya álo ékpo lǝ abanse ǝsuǝ , kaka sitǝ lemfui . Íkǝ mlǝ itsyise site siamǝ memfui .
Fɛɛ se kofe lefaa , eyibibi nyamǝ díkǝǝ , áblobe nya íkpǝ itsyise nnya keyudu méndufǝ isu kasɔ etsyo .
Eyibibi nyamǝ eto ǝtsyuǝ álo ékpo lǝ biyu nti . Nya se íkee , biyu biamǝ áto íti nnya .
Fɛɛ eyibibi nyamǝ eto ǝtsyuǝ álo ékpo lǝ kasɔ sɛɛ ǝsuǝ nya se íkǝ ébee , ɛnwɔ ebibi . Ǝtsyuǝ anwɔ kolofa , ǝtsyuǝ tsya awosi akua , nya ǝtsyuǝ tsya lɛnwɔ awosi ǝtsyǝ . ”
Nya Yesu lɛtɛyi mǝ nkǝ , “ Fǝ ke ato nnya laanɔ asa nkpee , nɔ ! ”
Nya Yesu eto bakasebi díbǝ Yesu ɔflɔ nya bátɔ wǝ bǝnkǝ , “ Beso feedi betidi etiki kayɛnko lǝ akpá ǝsuǝ ? ”
Yesu ǝtǝ mǝ mbuayɛ nkǝ , “ Mimii , béfi kato eto sekakedikɔ eto asakulakula bǝtǝ mi , fɛɛ inni betidi bamba .
Utidi wǝ ke asa ntee , buusi bǝtǝ wǝ bawunsǝ nya wɔɔkɛ kpǝ . Nya utidi wǝ kulesa lentee , nnya nte wǝ tsyaa , bɔɔlɛ nnya bafo wǝ lǝ ani .
Nnya eso meedi mǝ etiki kayɛnko lǝ akpá ǝsuǝ ni nkǝ , balɛ asa bunyǝ ku ǝnǝmi , fɛɛ bǝǝnnyǝ kǝtsyǝ lekpo . Balɛ bɔnɔ , tsya fɛɛ baannɔ nye banɔ kasɔ .
Nyaso Unyɛlǝkǝtidi Yesaya eto nnya ɔ́tɛyi utsyǝ ǝbǝ itǝ nko bǝ , ‘ Betidi bamfo ebɔnɔ bãã , fɛɛ bǝmbɔnɔ kasɔ ! Boonyǝ asa bãã , fɛɛ bǝmbunyǝ ekpanko mǝ
Itsyise disi ǝkpǝ betidi bamfó . Lenni nko inii , eni mǝ ǝnǝmi ebunyǝ asa wuee . Mǝ ato tsya ebɔnɔ asa nnya mǝ nsusu tsya lɔɔnɔ asa kasɔ , nya bɔɔtsyi mǝ ǝnǝmi bǝtǝ mɛ , nko Onanto lɛtɛyi nɛ , nya mootsya mǝ bufi . ’
Fɛɛ mii , disiɛkpɛ kpe mi tinti , itsyise mi ǝnǝmi ǝǝnyǝ asa nnya mi ato tsya laanɔ asa .
Nlɛ mi bɔtɛyi sitinti minkǝ , Onanto eto bǝnyɛlǝkǝtidi ku basɛɛ kpǝ ábɛbɛ bǝ lǝ bǝnyǝ asa nnya bɛnlɛ buunyǝ , fɛɛ bǝnyǝ nya lǝ banɔ asa nnya bɛnlɛ bɔɔnɔ , fɛɛ bánnɔ . ”
Yesu átɛyi wǝ bakasebi nkǝ , “ Bitsyue ato lǝ bɛnɔ lǝ nlǝkǝ nwǝ dísǝ eyibibi eto lekpá eto kasɔ nte mi .
Utsyuǝ saa wǝ laanɔ Ditiki Sɛɛ nǝmǝ itsyi lǝ Onanto eto Sekadidi eto letsyabebe fɛ woannɔ ni kasɔɔ , eyifo fe eyibibi nnya lélo ékpo lǝ usunte ɔflɔ nya olontidi ǝmǝ lǝǝbǝ kǝnǝ nnya báto mfó kǝlǝkǝ lǝ mǝ akɔɛsi .
Eyibibi nnya lélo ékpo lǝ kabansesɔɔ , ńyǝ itǝ betidi ba laanɔ ditiki nǝmǝ nya baafo ni ku disuǝyuǝ lamfolamfo .
Fɛɛ se dianyɛ kedufǝ lǝ mǝ ketu kesu kǝmiǝ esoo , diǝnsiǝ lǝ mǝ kaklɛ . Nyaso lǝ bulǝ nye kamatiti kǝtsyuǝ ǝbǝ lǝ mǝ ǝsuǝ iku lǝ ditiki nǝmǝ esuǝǝ , yealo mǝ ani lamfolamfo nya bǝǝtǝ disi .
Eyibibi nnya dídufǝ lǝ biyu nti ni betidi ba laanɔ ditiki nǝmǝ . Fɛɛ disibubu lǝ kawunsiǝ kamfo eto bikǝ ku ke setabikɛ sia laawɛ utidi kakpee , aato keti ditiki nǝmǝ , itǝ diannwɔ ebibi .
Nya eyibibi nnya lélo ékpo lǝ kasɔ sɛɛ ǝsuǝ ni betidi ba laanɔ ditiki nǝmǝ nya baanɔ ni kasɔ . Nya dianwɔ ebibi , ǝtsyuǝ kolofa , ǝtsyuǝ awosi akua , nya ǝtsyuǝ tsya awosi ǝtsyǝ . ”
Yesu átɛyi mǝ lekpá bamba nkǝ , “ Onanto eto sekakedikɔ ale utsyuǝ wǝ díse eyibibi sɛɛ lǝ wǝ ɔkuɛ .
Lǝ ketsye eto lefe nǝ utsyuǝ saa nlabe selabee , olontidi utsyuǝ ésu úsǝ eyibibi wuliwuli ókpo lǝ akpa nyamǝ nti nya údu .
Se eyibibi nyamǝ lébe itsyiko bɔnwɔɔ , sefa sia olontidi ǝme dísu úse ókpo lǝ ɔkuɛ ǝmǝ tsya étsyiko ǝsuǝ bulǝkǝ kate .
“ Mfó nya ɔkuɛnsate eto beyifoyifo dísu bátɔ wǝ bǝnkǝ , ‘ Boanto , búnyǝ boǝ eyibibi sɛɛ fesǝ lǝ fǝ ɔkuɛ ǝmǝ . Nya se sefa siamfo dítsyi ? ’
“ Útǝ mǝ mbuayɛ nkǝ , ‘ Olontidi utsyuǝ díyifo nyamfo nɛ . ’ “ Bátɔ wǝ bǝnkǝ , ‘ Ala fǝ busu busu sefa siamǝ bulǝkǝ ? ’
“ Útǝ mǝ mbuayɛ nkǝ , ‘ Owo , itsyise lǝ bisu sefa siamǝ kesukɔ kǝlǝkǝǝ , biofo akpa eto ǝtsyuǝ tsya busu kǝlǝkǝ ku sefa siamǝ .
Bitǝ lǝ sefa siamǝ ku akpa nyamǝ lǝ ińyǝ isu ese dilǝkǝfe . Lefe nǝmfóo , muutǝ beyifoyifo bamǝ tɔ̃ baka sefa siamǝ bulǝkǝ kakle etsyu , etsyu batonsǝ fɛ lǝ batɔ bǝlǝkǝ akpa nyamǝ . Nya lǝ bekpa ebibi nyamǝ bekpo lǝ mɔ kenwu ǝsuǝ . ’ ”
Yesu esi ɔ́tɛyi mǝ lekpá bamba ditsyuǝ nkǝ , “ Onanto eto sekakedikɔ ale utidi wǝ léto diyibibi kɛkɛ ditsyuǝ lǝ wǝ kasɔ .
Diyifo diyibibi nǝ nso bɔfɛ lǝ ni bǝtsyuǝ nti . Fɛɛ lǝ díkǝ lébee , diamɔ kafiani kuyi ko laaso bɔmɔ lǝ ko bǝtsyuǝ kenke nti . Diesense kalɛ nya baklɔbɛ lǝǝbǝ kato ayo lǝ ko kalɛ ǝsuǝ . ”
Yesu esi ɔ́tɛyi mǝ lekpa bamba nkǝ , “ Nyǝ mǝ Onanto eto sekakedikɔ nte . Site fe usio wǝ dífi ǝyǝnkisǝsa otsyakasǝ ku ntabinamfo eto utu utsyuǝ isu ese lefe nǝ nnamfo wɔwɔ bomǝ kenke letaka . ”
Yesu éfi akpá óte betidi bamǝ asa nyamfo kenke . Wéndi mǝ etiki saa nnya dímanyɛ lǝ akpá ǝsuǝ .
Úyifo nko itǝ lǝ ditiki nǝ Onanto eto Unyɛlǝkǝtidi lɛtɛyi utsyǝ lǝ ibǝ itǝ nkǝ , “ Muudi mǝ etiki nyɛnko lǝ akpá ǝsuǝ . Muudi mǝ etiki nnya nkpe lǝ kakula ǝsuǝ idu lǝ kawunsiǝ eto kasɔ ketsyikokɔ ke . ”
Yesu édu lǝ betidi bamǝ ɔflɔ nya úsu diyo . Nya wǝ bakasebi díbǝ wǝ ɔflɔ bátɛyi wǝ bǝnkǝ , “ Lǝkǝ lekpá nǝ fátɛyi bo itsyi lǝ sefa wunyɛwunyɛ sia lɛkɛ lǝ ɔkuɛ ǝmǝ kasɔ ate bo . ”
Yesu átɛyi mǝ nkǝ , “ Nwǝ dísǝ eyibibi sɛɛ nyamǝ ni mɔ , Utidi Eto Ubi .
Ɔkuɛ ǝmǝ ni kawunsiǝ . Nya eyibibi sɛɛ nyamǝ ni mba nkpe lǝ sekakedikɔ siamǝ . Sefa siamǝ ni betidi ba ni olontidi ǝmǝ eto bale .
Nya olontidi wǝ dísǝ sefa bua siamǝ ni Obonsam . Bidikǝ dilǝkǝfe ni kawunsiǝ eto kalosǝkɔ . Nya mba lǝǝlǝkǝ bidike biamǝ ni Onanto eto batɔnkpe .
“ Fe kase baakpa sefa kǝtsyǝ ditsyu katonsǝǝ , nko ke yuubǝ lǝ kawunsiǝ eto kalosǝkɔ nɛ .
Mɔ , Utidi Eto Ubi , ebotsyese mɔ batɔnkpe lǝ bǝlǝkǝ asa nnya lǝǝtǝ boeyifo abua ku babuayifo kenke betsyiko Onanto eto sekakedikɔ .
Boofi mǝmblɛ bato bakpe lǝ ditefɛnku manlo kǝmiǝ . Mfó boowi nku bayimi animi !
Nya Onanto eto betidi luuyǝnde fe kofe lǝ mǝ Onanto eto umǝ . Mba ato nkpee , tsyue ato lǝ banɔ !
“ Onanto eto sekakedikɔ ale bikǝ bia lefo koya béfi bákula lǝ ɔkuɛ utsyuǝ , nya utsyuǝ dísu ɔ́kɛ nnya nya úsi úfi ɔ́kula . Únyǝ disuǝyuǝ tinti , nyaso úsu úfi wǝ lesa saa óte nya úfí úsu óya ɔkuɛ ǝmǝ . ”
Yesu esi ɔ́tɛyi nkǝ , “ Onanto eto sekakedikɔ ale nwǝ laate bikǝ wǝ nlɛ atsyabi nnya laanɔ bobe tinti bɔbɛbɛ .
Se úsu únyǝ ɔni wǝ lefo koya tinti onsoo , úfi lesa saa nǝ nte wǝ úsu óte nya úsu óya otsyabi ǝmǝ . ”
Yesu átɛyi nkǝ , “ Onanto eto sekakedikɔ esi sele asabu nnya báta bákpo lǝ lekpo , nnya bǝlǝkǝ akpɛ ate ate kpǝ .
Nya lefe nǝ asabu nyamǝ díyii , bǝnǝ nnya bábɔnko lǝ ntu báboko ditukpenkpe nya bǝsiǝ lǝ kasɔ nya básɛ akpɛ nyamǝ bǝlǝkǝ . Básɛ edidi bákpo lǝ etsyitsya , nya básɛ nnya beendi béwui .
Nko ke yuutsyǝ lǝ kawunsiǝ eto kalokɔ nɛ . Onanto eto batɔnkpe ebubǝ bǝlǝkǝ betidi sɛɛ betsyiko lǝ babua nti .
Nya booto babuayifo bakpe lǝ ditefɛnku manlo kǝmiǝ . Mfó nya nkuwiwi ku anyiyimiyimi lɔɔkɛ . ”
Yesu átɔ mǝ nkǝ , “ Bɛnɔ asa nyamfo kasɔ ? ” Bǝtǝ mbuayɛ bǝnkǝ , “ Ee . ”
Nyaso Yesu átɛyi mǝ nkǝ , “ Nyalɛ , nyamfo lɛ bote nkǝ , afi eto oteasa saa wǝ léfiani Onanto eto sekakedikɔ eto okasebi , ale Onamute utsyuǝ wǝ lǝǝlǝkǝ bike fɔfɔ ku bekoko lǝ mi kakulakɔ kaboko lekple . ”
Nya se Yesu lɛtɛyi akpá nyamfo kenke ólosǝǝ , údu mfo .
Úsinkli úsu mǝ umǝ , nya óte asa lǝ mǝ katsyakɔ . Nya betidi ba lɛnɔ wǝ asatetee , íyifo mǝ yanii , nya bátɔ bǝ , “ Sieti nwǝ mfo lékase kobe komfo eto okle útsyiko ? Nya sie únyǝ ǝsuǝale nnya ufi ɔnlɛ ayanisa nyamfo buyifo kate ?
Inni wǝ ni nwǝ laawoe keyi eto ubi ǝmǝ lee ? Nya eni Maria tsya ni wǝ ambe , nya wǝ bayimisani tsya ni Yakob , Yosef , Simon ku Yuda , nya wǝ bayimisio kenke tsya nkpe bo lenti mfo lee ?
Nya lǝ sieti ɔkɛ wǝ kobe ku ǝsuǝale nyamfo eto okle utsyiko ? ”
Nko ini bǝ wǝ asa eyifo mǝ kɛnyɛlele , nyaso báni wǝ . Mfó nya Yesu lɛtɛyi mǝ nkǝ , “ Onanto eto Unyɛlǝkǝtidi kpe dibu lǝ kalebe saa , enso wǝ umǝ ku wǝ batokpenyǝ hã eto nti bǝ beembu wǝ . ”
Se bámfo bánɔ esoo , Yesu ményifo ayanisa kpǝ lǝ mǝ nti .
Lǝ lefe nǝmfóo , Herodes wǝ dídi Seka Lǝ Galilea eto kasɔɔ , ánɔ etiki itsyi lǝ Yesu ǝsuǝ .
Ɔ́tɛyi wǝ beyifoyifo nkǝ , “ Utidi emfo ni Ntuflǝsǝtidi Yohanes wǝ bátakǝsǝ betsyiko ɔkɔmǝ úbǝ nkpǝ , nyaso onkpe ǝsuǝale weeyifo ayanisa kate nɛ . ”
Ɔ́tɛyi nko itsyise Herodes ni nwǝ dítǝ bǝmuǝ Yohanes bákpe lǝ Aba eto diyo . Úyifo nko lǝ Herodia wǝ ni wǝ ɔyimi Filipo eto usiǝ eso .
Itsyise Ntuflǝsǝtidi Yohanes átɛyi Herodes nkǝ , “ Onanto eto kɔfi mǝntǝ kusu bǝ fi fǝ ɔyimi eto usiǝ Herodia . ”
Nyamfo eso Herodes ála nkǝ lǝ balo Yohanes . Fɛɛ óte Yudafɔ eto betidi sikpi , itsyise bébu Yohanes fe Onanto eto Unyɛlǝkǝtidi .
Diyi lɔnii , se Herodes nlɛ wǝ leleyi budii , ókpadi betidi bǝbǝ . Nya Herodia eto ubisiobi díbǝ uwi kewi lǝ betidi kpǝ bamǝ eto ǝnǝmi . Nyamfo ákpe Herodes disuǝyuǝ tinti .
Mfó útsyǝ kɛnyɛ útǝ wǝ nkǝ , “ Ekpe lǝ lesa saa bǝ muutǝ fǝ lesa nǝ ke fatɔ ! ”
Wǝ ambe ǝtǝ ɔ́tɔ nkǝ , “ Tǝ mɛ mɔmɔ mɔmɔ mfoo , Ntuflǝsǝtidi Yohanes eto disi nǝ béfi bǝtǝkǝ lǝ ɔkpɛ tɛnklɛ ǝsuǝ . ”
Lesa nǝ disiobi nǝmfo lɛtɔ ǝlǝ Herodes efensɛ . Fɛɛ lǝ kɛnyɛ ka úkǝtsyǝ lǝ wǝ beninǝ ku mba ókpadi óboko mfó eto ǝnǝmi esoo , útǝ nkǝ beyifo lǝ disiobi nǝmǝ eto nnya ɔtɔ ǝsuǝ bǝtǝ wǝ .
Nyaso ókpe utidi úsu óla Yohanes wǝ lɛkɛ lǝ Aba eto diyo eto disi .
Béfi disi nǝmǝ nkpe lǝ ɔkpɛ tɛnklɛ ǝsuǝ bǝtǝ disiobi nǝmǝ nya wuntsya dífi ni úsu útǝ wǝ ambe .
Yohanes eto bakasebi ǝbǝ bétsyi wǝ ɔkɔ ǝmǝ bésu bébike , nya bésu bátɛyi Yesu .
Lefe nǝ Yesu lɛnɔ nkǝ bálo Yohanes , úsiǝ lǝ ɔklɔ údu mfó úsu kaka lɛbiɔ . Fɛɛ se betidi lɛnɔ nkoo , bédu lǝ mǝ kǝmǝ , báyɛ akpa bésu kaka onkpe .
Mfó nya Yesu lɛbɔ lǝ ɔklɔ ǝmǝ kafo . Nya se únyǝ sitiditu siamǝ , mǝ asa ǝnǝ wǝ kafo nya ótsya mba ni befimfi .
Ditsyitsyo nǝmfóo , wǝ bakasebi ǝbǝ wǝ ɔflɔ nya bátɛyi bǝnkǝ , “ Kale ebolo , nya mfo tsya atsyo ku umǝ . Nyaso yani betidi bamfo lǝ besu mbuto bo nkpe mfó lǝ besu baya lesatsyuǝ bedi . ”
Yesu ǝtǝ mǝ mbuayɛ nkǝ , “ Yanle bǝ bedu . Mi kosatee , bitǝ mǝ lesatsyuǝ lǝ bedi . ”
Bátɛyi wǝ bǝnkǝ , “ Lesa nǝ nte bo ete ni abolo anɔ ku akpɛ ǝnuǝ . ”
Mfó nya Yesu lɛtɛyi mǝ nkǝ , “ Bifi nnya beboko mɛ mfo . ”
Ɔ́tɛyi betidi bamfó nkǝ bǝsiǝ kasɔ lǝ sefa ǝsuǝ . Nya ufi abolo anɔ ku akpɛ ǝnuǝ nyamǝ , nya óbesǝ wǝ ǝnǝmi kato nya ɔ́sɔ Onanto ani . Úbudi abolo nyamǝ nya úfi útǝ wǝ bakasebi . Nya bakasebi bamǝ tsya dífi nnya bǝtǝ betidi bamǝ .
Utsyuǝ saa édi úmi . Nya se wǝ bakasebi lɛsɛ nnya bédi díbuu , íyi etsyitsya lefosi ǝnuǝ .
Basani ba dídi lesa nǝmǝ eyifo fe basani akpi anɔ . Fɛɛ bánkla besio ku bekpefi bákpe lenti .
Mfó nya Yesu dítǝ wǝ bakasebi lébe bédufǝ lǝ ɔklɔ nya ɔ́tɛyi mǝ nkǝ bákatɔ lǝ ditumbukplɛ nǝmǝ eto lekpake nǝ nse . Wǝ akɛ mfó nkǝ lǝ utsyǝ betidi bamǝ kusu .
Se útsyǝ betidi bamǝ kusu olosǝǝ , wǝ mate ábe úsu kɔtini kato úsu óto ola . Se ketsye lefe léyoo , wǝ mate hã ákɛ mfó .
Lǝ lefe nǝmfóo , ɔklɔ ǝmǝ ébɔyɛ ótsyo . Ufiebi lɛ bɔsɔ kekleke ketinkǝsǝ kufuǝ komǝ , nya ntu nlɛ bɔsɔ kedufǝ lǝ ɔklɔ ǝmǝ kafo fe wuufusǝ .
Nya fe kolensiǝntu kplɛ eto abombo ǝtsyǝ ku olosiǝ eto abombo akua nti sekaa , Yesu áyɛ lǝ ntu ǝsuǝ úbǝ údufǝ wǝ bakasebi bamǝ ɔflɔ .
Lefe nǝ bǝnyǝ bǝ ɔyɛ lǝ ntu ǝsuǝ mfóo , báte sikpi nya bátɛyi bǝnkǝ , “ Ɔkɔ uni ! ” Nyaso bétsyiko bofa ku sikpi bembembe !
Fɛɛ Yesu édi mǝ etiki lamfolamfo ɔ́tɛyi nkǝ , “ Bekpe utu ! Mɔ uni ! Biante sikpi ! ”
Mfó nya Petro lɛtɛyi nkǝ , “ Bonamute , lǝ fǝ uni sitintii , tǝ lǝ nyɛ lǝ ntu ǝsuǝ mbǝ ntu fǝ . ”
Yesu átɛyi wǝ nkǝ , “ Bǝ ! ” Nya Petro lɛbɔ lǝ ɔklɔ ǝmǝ kafo nya útsyiko bɔyɛ lǝ ntu bomǝ kesu Yesu ɔflɔ .
Fɛɛ se únyǝ kase ufiebi ǝmǝ nkpe kɛnyɛ alee , sikpi ǝmuǝ wǝ nya útsyiko bonya kedufǝ lǝ ntu bomǝ kǝmiǝ . Mfó nya Petro lefã ɔ́tɛyi nkǝ , “ Bonamute , fo ǝtǝ mɛ ! ”
Lamfolamfo Yesu ǝnǝ kɔni útsyue , ɔ́kɔbe wǝ nya ɔ́tɛyi wǝ nkǝ , “ Fǝ bofokanɔ lǝ mɛ ǝmbǝ ale ! Beso fáyaki ? ”
Se mǝ inuǝ bamǝ dídufǝ lǝ ɔklɔ ǝmǝ kafoo , ufiebi ǝmǝ ko lɛyɛ bɔsɔ .
Mfó nya bakasebi bamǝ lése akonki básumu wǝ . Nya bátɛyi wǝ bǝnkǝ , “ Onanto eto ubi feni sitinti ! ”
Se báyila ditumbukplɛ nǝmǝ báyo ditukpenkpe nǝ nsee , báyifǝ lǝ Genesaret eto kasɔ .
Mfoó , betidi bamǝ ǝnyǝ Yesu bǝtsyǝ lekpo . Nyaso bésu bákpa befimfi ba kenke nkpe lǝ lekpake nǝmfó báboko Yesu ɔflɔ .
Bálɛ wǝ lekpakpa bǝ lǝ utǝ lǝ befimfi lǝ betidi wǝ awu eto atosi ete . Nya mba kenke dítidi wǝ awu eto atosii , mǝ bufi ǝyuǝ mǝ .
Nya Farisifɔ bǝtsyuǝ ku afi eto bateasa bǝtsyuǝ ba dítsyi Yerusalem díbǝ Yesu ɔflɔ nya bátɔ wǝ bǝnkǝ ,
“ Beso fɛ fǝ bakasebi leenyifo lǝ bo banamǝ eto akpa ǝsuǝ ? Bǝǝmflǝ mǝ ani kukɔnɔ fe kase bo akpa laate fɛ beedi lesa ! ”
Yesu átɔ mǝ nkǝ , “ Nya beso biani nya bienyifo lǝ Onanto eto afí ǝsuǝ fɛ biǝtǝkǝko mi batekoko , banakoko eto asatete kama ?
Itsyise Onanto átɛyi nkǝ , ‘ Bu fǝ anto ku fǝ ambe . Nya utidi wǝ laakpadi wǝ anto ku ambe diye bua ditsyuǝǝ , ele bǝ balo wǝ . ’
Fɛɛ mi áte biǝ utidi nwǝ lesatsyuǝ nte nkǝ woofo ni bufi kawunsǝko wǝ anto nye ambe fɛ ɔ́tɛyi nkǝ , ‘ Mfi lesa nǝmfo ntsyǝ kɛnyɛ miǝ muufi ni ntǝ Onanto . ’
Ɛyɛ lǝ nyamfo ǝsuǝǝ , yensi fe bǝ bebu mǝ anto mǝ . Kusu komfo ǝsuǝ nya biayɛ kani Onanto eto kɔfi itǝ lǝ bitǝkǝko mi kosate eto asatete kama nɛ .
Mi ǝnǝmi ǝnǝmi eto betidi ! Asa nnya Onanto eto Unyɛlǝkǝtidi Yesaya lɛtɛyi útsyǝ lǝ mi ǝsuǝ ǝbǝ itǝ nko sitinti .
Onanto átɛyi nkǝ , ‘ Betidi bamfo efi mǝ kɛnyɛ eto etiki fufu balɛ mɛ dibu butǝ . Fɛɛ lǝ mǝ utu kǝmiǝǝ , baanla mɛ .
Bimba ete beeyifo mɔ keyifo . Itsyise kawunsiǝ eto betidi eto asa ete baate lǝ mɔ ale eto kɛnyɛ . ’ ”
Mfó nya Yesu lékpadi sitiditu siamǝ oboko wǝ ɔflɔ nya ɔ́tɛyi mǝ nkǝ , “ Bitsyue ato lǝ bɛnɔ asa nyamfo kasɔ !
Inni lesa nǝ leedufǝ utidi eto kɛnyɛ laabiasǝ wǝ , bomu etiki nnya laabɔ ketsyi lǝ wǝ kɛnyɛɛ , nnya laabiasǝ wǝ nɛ . ”
Nya wǝ bakasebi díbǝ wǝ ɔflɔ bátɛyi wǝ bǝnkǝ , “ Eyi fǝnkǝ se Farisifɔ lɛnɔ asa nnya fátɛyii , éla mǝ kɛnyɛ lele tinti ? ”
Yesu ǝtǝ mǝ mbuayɛ nkǝ , “ Kuyi saa kuyi ko mɔ Anto wǝ nkpe Kato dímantoo , boosu ko bewi .
Nyaso biankpe mǝ kɛnyɛ . Bete fe bǝnǝmba ba nyɛnko bǝnǝmba bamba . Nya lǝ unǝmba ɔni yɛnko unǝmba bambaa , mǝ inuǝ ba tã ebudu banɔ bedufǝ lǝ kubiǝ kafo . ”
Petro átɛyi wǝ nkǝ , “ Lǝkǝ lekpa nǝmfo kasɔ ate bo . ”
Nya Yesu lɛtɛyi mǝ nkǝ , “ Nyalɛ betidi ba laannɔ asa kasɔ ete binsi binii ?
Binyi biǝ lesa saa nǝ didufǝ utidi lǝ kɛnyɛ , ayɛ kedufǝ wǝ lǝ kafo , nya weesie ni kabɔsǝ fe ɔflɔ kewi ?
Fɛɛ etiki nnya laabɔ ketsyi lǝ wǝ kɛnyɛ , aabɔ ketsyi lǝ wǝ utu kǝmiǝ . Nya nyamfo lǝǝtǝ utidi laanansǝ ǝsuǝ lǝ kesumu eto kusu ǝsuǝ nɛ .
Itsyise itsyi lǝ wǝ utu kǝmiǝ nya diǝtǝ weeyifo asa bua fe ditidilo , sɛsɔnɔdi nye disenkpo , setsyetɔ , kuyu ku bidiatɛyitɛyi ku betidi eto ayebiasǝbiasǝǝ , laabɔ ketsyi nɛ .
Asa nyamfo eto kakle laanansǝ utidi nɛ . Fɛɛ lǝ utidi mǝmflǝ kɔni fɛ udi lesa fe kase Farisifɔ laatee , nyamfo aannansǝ utidi . ”
Yesu édu mfó úsu lekpake nǝ lɛfi kǝmǝnkplɛ inuǝ ka ni Tiro ku Sidon ɔflɔ .
Mfó nya Kana eto usio utsyuǝ díbǝ Yesu ɔflɔ , nya ókafã bembembe kalɛ wǝ lekpakpa nkǝ , “ Mɔ Onamute , Oka David eto kafo eto ubi , nyǝ mɛ kaminsǝ ! Lɛwɔnɔ bua ǝbǝ disi lǝ mɔ ubisiobi ǝsuǝ nya dítǝ ɔnlɛ kanyi bunyǝ fefe ! ”
Fɛɛ Yesu ménfe kɛnyɛ ɔtɛyi wǝ kulesa . Mfó nya wǝ bakasebi lɛnyi besu balɛ wǝ lekpakpa bátɛyi wǝ bǝnkǝ , “ La wǝ lǝ udu , itsyise utǝkǝko bo ɔlɛ bofã ketisǝ bo ato ! ”
Nya Yesu dítǝ mǝ mbuayɛ nkǝ , “ Israel bebi nte fe basamu ba lénya ɔflɔ hã Onanto lékpe mɛ nkǝ nsu . ”
Mfó nya usio ǝmfo díbǝ óse akonki lǝ wǝ ɔflɔ ɔ́tɛyi wǝ nkǝ , “ Mɔ Onamute , wunsǝko mɛ ! ”
Yesu ǝtǝ wǝ mbuayɛ nkǝ , “ Yanlɛkɛ bǝ befi bekpefi eto didisa bato bakpe mǝ bakpa . ”
Usio ǝmǝ ǝtǝ mbuayɛ nkǝ , “ Mɔ Onamute , ite nko sitinti . Fɛɛ bakpa bamǝ tsya aafo didisa wɛlɛwɛlɛ nǝ lélo lékpo kasɔ lǝ mǝ onamute eto ɔpunu kalɔ budii . ”
Mfó nya Yesu dítǝ wǝ mbuayɛ nkǝ , “ Eyifo usio wǝ nkpe bofokanɔ tinti ! Lesa nǝ fanlɛ bɔbɛbɛɛ , lǝ ibǝ itǝ fǝ . ” Nyaso lǝ lefe nǝmǝ tutuutu wǝ ubisiobi ǝmǝ ǝmuǝ ale .
Yesu édu mfó , nya ɔyɛ lǝ Galilea eto ditumbukplɛ ɔflɔ óbe kɔtini kutsyuǝ nya úsiǝ kasɔ .
Betidi kpǝ ǝbǝ wǝ ɔflɔ nya bákpa mba léba bankpoo kasɔ , bǝnǝmba , abafa , bamumu , ku befimfi bamba kpǝ báboko wǝ ɔflɔ , nya ótsya mǝ bufi .
Iyifo betidi bamǝ yanii se bǝnyǝ bamumu nlɛ etiki budi , mba léba bankpoo kasɔ nlɛ botaka kayɛ , abafa nlɛ bɔyɛ , bǝnǝmba nlɛ asa bunyǝ nya bátɛsǝ Israel eto Onanto .
Yesu ákpadi wǝ bakasebi óboko wǝ ɔflɔ nya ɔ́tɛyi mǝ nkǝ , “ Sitiditu siamfo eto asa lɛ mɛ kaminsǝ , itsyise bǝbǝ mɛ ɔflɔ diyi tsyǝfǝ sɔ̃ɔ̃ nɛ , nya kulesa ente mɔmɔ boodi . Manla miǝ lǝ yani mǝ lǝ bedu ku kafo fufu , lǝ ǝnǝmi lǝ isu enako mǝ lǝ kusu . ”
Wǝ bakasebi átɔ wǝ bǝnkǝ , “ Sieti buunyǝ didisa butǝ mǝ lǝ mfimnti mfo bǝ lǝ betidi ba kpenkpe mfo lǝ bedi bemi ? ”
Yesu átɔ mǝ nkǝ , “ Didisa lesia nte mi ? ” Nya bátɛyi wǝ bǝnkǝ , “ Abolo akuanse ku akpɛ kɛkɛ asiani ete nte . ”
Nyaso Yesu átɛyi sitiditu siamǝ nkǝ bǝsiǝ kasɔ .
Úfi abolo akuanse ku akpɛ nyamǝ , nya ɔ́sɔ Onanto ani , nya úbudi nnya nya úfi útǝ wǝ bakasebi bamǝ . Nya bésie nnya bǝtǝ betidi bamǝ .
Mǝmblɛ édi lesa nǝmǝ bemi . Nya se básɛ nnya wɛlɛwɛlɛ nnya díbuu , íyi etsyitsya akuanse .
Basani ba dídi lesa nǝmǝ eboyo akpi ana . Fɛɛ bánkla besio ku bekpefi bakpe lenti .
Se Yesu dítsyǝ betidi bamǝ kusu olosǝǝ , údufǝ lǝ ɔklɔ nya údu úsu Magadan eto lekpake eti .
Farisifɔ ku Sadukifɔ bǝtsyuǝ ǝbǝ Yesu ɔflɔ bǝ lǝ bato wǝ babe . Nyaso bátɛyi wǝ bǝnkǝ , “ Yifo ayanisa ǝtsyuǝ ate bo lǝ bote boǝ etsyi Onanto ɔflɔ sitinti . ”
Fɛɛ Yesu ǝtǝ mǝ mbuayɛ nkǝ , “ Lǝ kofe lɛ diyo budufǝ nya binyǝ asɔmiloku lɛsɛ hǝǝ , biatɛyi biǝnkǝ kalesɛ ebusiǝ kusɛɛ .
Nya kolesiǝntu lǝ kofe lɛ boto nya kawunsiǝ ditsyiko bona tũũ , biatɛyi biǝnkǝ ɔsɔmi ǝbǝ bɔni . Bialɛ ola akafo bote kase kawunsiǝ luubǝ kǝtsyǝ lǝ binyǝ asɔmiloku eto ditsyǝbi . Fɛɛ beso biǝmbofo asa nnya luubǝ lǝ lefe nǝmǝ bote !
Mi mmi eto betidi bua ba leesumu bǝfiǝ ! Bela biǝ nyifo ayanisa nte mi lǝ binyǝ ? Kulefe , membuyifo ! Ayanisa nnya eto okle boote mi ete ni nnya díbǝ lǝ Yona ǝsuǝ . ” Nyaso ótaka údu lǝ mǝ ɔflɔ .
Se bakasebi bamǝ lɛyila ditumbukplɛ nǝmǝ bésu ni lekpake nǝ nsee , bǝnyǝ bǝ báta ǝsuǝ béntsyi dídisa saa bésuko .
Yesu átɛyi mǝ nkǝ , “ Bebe sinini lǝ Farisifɔ ku Sadukifɔ eto ǝyǝnkisǝsa nnya baakpe lǝ asa ǝsuǝ . ”
Mfó nya bétsyiko mǝ ǝsuǝ bɔtɔ bǝnkǝ , “ Nnya bóentsyi didisa saa eso ɔnlɛ bɔtɛyi mmǝǝ . ”
Yesu áte lesa nǝ banlɛ bɔtɛyi , nyaso ɔ́tɔ mǝ nkǝ , “ Beso bɛnlɛ bɔtɛyi lǝ mi nti itsyi lǝ didisa nǝmǝ bíentsyi eso ǝsuǝ ? Mi bofokanɔ emfui !
Nyaso biannɔ tɔ asa kasɔ ? Biankloma tɔ lefe nǝ mínsie abolo anɔ míntǝ betidi akpi anɔ dídi bémi ? Nya etsyitsya asia nnya wɛlɛwɛlɛ dibu díyi ?
Nya abolo akuanse nya mímfi míntǝ betidi akpi anaa , etsyitsya asia díyi se békpa nnya díbu ?
Ntsyǝ ibǝ fɛ biannɔ kasɔ biǝ inni didisa ǝsuǝ míndi mi etiki mintsyiko ? Bebe sinini lǝ Farisifɔ ku Sadukifɔ lǝ mǝ ǝyǝnkisǝsa ǝsuǝ ! ”
Nyamfo ǝsuǝ fɛ bakasebi bamǝ lɛnɔ kasɔ bǝ inni ǝyǝnkisǝsa ǝsuǝ ɔnlɛ mǝ kɔlɛ bɔlɛ nɛ . Bomu lǝ asa nnya Farisifɔ ku Sadukifɔ laate ǝsuǝ ɔnlɛ .
Yesu ésu lekpake nǝ lɛfi Kaisarea Filipi eto umǝ . Mfó nya ɔ́tɔ wǝ bakasebi nkǝ , “ Owoe betidi laatɛyi bǝ mɔ , Utidi Eto Ubi , ni ? ”
Bǝtǝ mbuayɛ bǝnkǝ , “ Bǝtsyuǝ bǝ fǝ ni Ntuflǝsǝtidi Yohanes . Bǝtsyuǝ tsya bǝ fǝ ni Elia , nya babamba tsya bǝ Yeremiya nye Onanto eto Unyɛlǝkǝtidi bamba utsyuǝ feni . ”
Mfó nya Yesu lɛtɔ mǝ nkǝ , “ Nya mi nkpǝ ? Owoe biatɛyi biǝ wǝ mini ? ”
Simon Petro ǝtǝ mbuayɛ nkǝ , “ Fǝ ni Nwǝ Onanto Lékpo Ɔhile Utsyǝ . Fǝ ni Onanto wǝ nsi nkpǝ eto Ubi . ”
Yesu ǝtǝ mbuayɛ nkǝ , “ Simon , Yona eto ubi , átɛyi nnya ɛlɛkɛ . Itsyise ɔnukualɛ ǝmfo mámbɔ utsyi lǝ utidinini saa eto kɛnyɛ . Bomu mɔ Anto wǝ nkpe katoo , wǝ dílǝkǝ nnya óte fǝ nɛ .
Nyaso nlɛ fǝ bɔtɛyi minkǝ fǝ Petro , fǝ diye ni leba . Nya leba nǝmfo ǝsuǝ mooto mɔ bafokanɔfɔ eto ditsyukpa nǝmǝ ńyǝnsǝ , nya ukpǝ eto ǝsuǝale kulaa tsya embutǝkǝ ni kato .
Muufi Onanto eto sekakedikɔ eto kasafui ntǝ fǝ . Lesa saa nǝ fookle lǝ kasɔ mfoo , bookle ni kato . Nya lesa saa nǝ foonyankli lǝ kasɔ mfoo , boonyankli ni tsya kato . ”
Mfó nya Yesu lékpe wǝ bakasebi kɔfi nkǝ , “ Biantɛyi kuutsyǝ saa biǝnkǝ mɔ ni Nwǝ Bákpo Ɔhile Bǝtsyǝ ǝmǝ . ”
Idu lǝ lefe nǝmfó ɛntɔɔ , Yesu étsyiko wǝ bakasebi etiki bɔtɛyi kakpasǝ wuee nkǝ , “ Ele bǝ nsu Yerusalem lǝ nsu nyǝ kanyi lǝ beninǝ , besumunyǝ ninǝ ku lǝ afi eto bateasa eto ani . Boolo mɛ . Fɛɛ lǝ diyi tsyǝfǝ ǝsuǝǝ , Onanto ebotakasǝ mɛ utsyiko ɔkɔmǝ nsinkli mbǝ nkpǝ . ”
Petro ákpa wǝ úsuko lɛkpɔ , nya utsyiko buyǝnki kakpe wǝ katɛyi nkǝ , “ Kulefe , Bonamute ! Nyamfo eto okle okakaaka ! Yǝmbǝ fǝ lǝ ǝsuǝ kulefe , kulefe ! ”
Yesu átsyi ɔ́wuninsǝ ɔ́tɛyi Petro nkǝ , “ Obonsam , du mɛ lǝ ɔflɔ ! Eyifo nwǝ eto eyifosa dińyǝ mɛ lǝ ǝsuǝ , itsyise fǝ nsusu bomfo menyifo Onanto eto nle , bomu utidinini eto nle . ”
Nya Yesu lɛtɛyi wǝ bakasebi nkǝ , “ Lǝ utsyuǝ aala nkǝ wǝǝtǝkǝko mɛɛ , ele bǝ ɔni wǝ ǝsuǝ lǝ utsyi wǝ uyikabie utǝkǝko mɛ .
Utsyuǝ saa wǝ laala nkǝ waata wǝ nkpǝ eto disii , woonyansǝ mu . Nya utsyuǝ saa wǝ loonyansǝ wǝ nkpǝ lǝ mɔ butǝkǝko ǝsuǝǝ , wuunyǝ mu .
Nte kutǝkǝ ko utidi luunyǝ lǝ kawunsiǝ eto bikǝ kenke afiani wǝ bele nya ónyansǝ wǝ nkpǝ . Nye be utidi luufi oflomako bǝ lǝ unyǝ nkpǝ manlo ?
Itsyise Utidi Eto Ubi ebubǝ ku Onanto eto batɔnkpe lǝ Onanto eto diyǝnde ǝsuǝ , nya moofo utsyuǝ saa kayo lǝ keyifo ka úyifo ǝsuǝ .
Nlɛ mi bɔtɛyi kakpasǝ wuee minkǝ , betidi bǝtsyuǝ kpe mi lenti mfo ba lembukpǝ isu ese lefe nǝ bǝnyǝ Utidi Eto Ubi dibǝ fe Oka . ”
Eyi akua kamaa , Yesu ákpa Petro ku Yakobo ku wǝ ɔyimi Yohanes mate úsuko kɔtini ko letaka eto disi kato .
Se bǝńyǝ mfóo , bǝnyǝ bǝ Yesu eto ǝsuǝ áfloma . Wǝ ǝnǝmi lɛ buyǝnde fe kofe , nya awu nnya onkpe diflubi futututu ɛnlɛ boto lǝ ǝnǝmi .
Mfó nya bakasebi itsyǝ bamǝ dínyǝ Moses ku Elia banlɛ etiki budi ku Yesu .
Nya Petro lébesǝ ɔkɔɛ kato ɔ́tɛyi Yesu nkǝ , “ Bonamute , ɛlɛkɛ tinti bǝ búbǝ mfo ! Lǝ aalaa , mooto ebu ǝtsyǝ . Fǝ lɔni , Moses lɔni nya Elia tsya lɔni . ”
Se ɔnlɛ nyamfo bɔtɛyii , lɛsɔmiloku nǝ nlɛ buyǝnde ábɔ díti mǝ , nya bánɔ ɔkɔɛ lɛbɔ utsyi lɛsɔmiloku nǝmǝ kǝmiǝ nlɛ bɔtɛyi nkǝ , “ Nyǝ mɔ Ubi lala , wǝ ǝsuǝ mǝǝnyǝ disuǝyuǝ . Bitsyue wǝ koto ! ”
Se bakasebi itsyǝ bamfo lɛnɔ ɔkɔɛ ǝmfoo , sikpi ǝmuǝ mǝ tinti nya béfi ǝnǝmi béfusǝ kasɔ .
Yesu ésu mǝ ɔflɔ nya útidi mǝ ɔ́tɛyi nkǝ , “ Betaka bińyǝ ! Biante sikpi ! ”
Se bátakasǝ ǝnǝmi bábe katoo , bǝnnyǝ kuutsyuǝ saa enso Yesu mate hã .
Se banlɛ bɔyifǝ lǝ kɔtini komǝ kǝbǝ kasɔɔ , Yesu ǝkǝ mǝ ato nkǝ , “ Biantɛyi kutsyuǝ saa lesa nǝ bínyǝ mfo isu ese lefe nǝ batakasǝ mɔ , Utidi Eto Ubi , betsyiko ɔkɔmǝ mimbǝ . ”
Mfó nya bakasebi bamǝ lɛtɔ Yesu bǝnkǝ , “ Beso afi eto bateasa laatɛyi bǝnkǝ ele bǝ Elia ka bubǝ ɔtɔnsǝ ? ”
Yesu ǝtǝ mbuayɛ nkǝ , “ Sitinti ele bǝ Elia ka bubǝ ɔtɔnsǝ bǝ lǝ ɔlɔ lesa saa utsyǝ .
Fɛɛ nlɛ mi bɔtɛyi minkǝ Elia ébubǝ koko , tsya bǝnyǝ wǝ bǝtsyǝ lekpo , nya béyifo wǝ disale nǝ kee bála . Nko ke booyifo mɔ , Utidi Eto Ubi tsya disiale nɛ . ”
Mfó bakasebi bamǝ léte bǝ Ntuflǝsǝtidi Yohanes ɔnlɛ .
Lefe nǝ Yesu ku wǝ bakasebi díbǝ báyo sitiditu siamǝ ɔflɔ , osani utsyuǝ ǝbǝ óse akonki lǝ Yesu ɔflɔ .
Nya ɔ́tɛyi wǝ nkǝ , “ Bonamute , nyǝ mɔ ubisaibi ǝmfo kaminsǝ ! Ɔlɛ budukanɔ eto bufi bufi nya ɔnlɛ kanyi bunyǝ tinti . Lefe kpǝ weedu kanɔ kedufǝ lǝ ute nye ntu ǝsuǝ tsya .
Nkpa wǝ mboko fǝ bakasebi ɔflɔ , fɛɛ bámfo wǝ botsya . ”
Yesu ǝtǝ mbuayɛ nkǝ , “ Mii , mmi eto betidi , beso biamfo mɛ kanɔ nya bitidi ato mǝ ? Nte lefe nǝ eto okle ele bǝ nkɛ mi lǝ ɔflɔ ? Nte lefe nǝ eto lefe ele bǝ mfi nnǝ mi ! Bekpa osaibi ǝmǝ beboko mɛ mfo ! ”
Mfó Yesu léto ɔkɔɛ ókpe lɛwɔnɔ bua nǝ nlɛ dikpefi nǝmǝ bulǝ nya lɛbɔ wǝ lǝ ǝsuǝ ! Nya bufi bomǝ díyuǝ wǝ lamfolamfo .
Kamaa , bakasebi bamǝ mate ǝbǝ Yesu ɔflɔ nya bátɔ wǝ bǝnkǝ , “ Beso bóamfo lɛwɔnɔ bua nǝmǝ bola kǝlǝkǝ ? ”
Yesu ǝtǝ mbuayɛ nkǝ , “ Mi bofokanɔ mǝmmuǝ ale . Nlɛ mi bɔtɛyi sitinti minkǝ lǝ mi bofokanɔ te fenkǝ diyibibi nǝ nso bɔfɛ kenkee , ele bǝ ibǝ itǝ bǝ biofo kɔtini komfo bɔtɛyi biǝnkǝ , ‘ Nyi mfo , esu mǝ ! ’ Nya yuubǝ itǝ . Kulesa ǝmbǝ biǝmbofo buyifo .
Fɛɛ ɛyɛ lǝ olatoto ku kɛnyɛklekle ǝsuǝ hã fɛ biofo lɛwɔnɔ bua nǝmfo eto okle bola kǝlǝkǝ . ”
Lefe nǝ bakasebi bamǝ kenke díbǝ bátsya lǝ Galilea , Yesu átɛyi mǝ nkǝ , “ Boofi Utidi Eto Ubi bakpe betidi lǝ ani ,
nya boolo wǝ . Fɛɛ lǝ diyi tsyǝfǝ ǝsuǝǝ , Onanto ebotakasǝ wǝ utsyiko ɔkɔmǝ oboko nkpǝ . ” Nyamfo álo bakasebi bamǝ ani .
Lefe nǝ Yesu ku wǝ bakasebi díbǝ bédufǝ Kapernaum , Yudafɔ eto mba laafo Disumuyo eto oko ǝbǝ bátɔ Petro bǝnkǝ , “ Mi oteasa tsya aafó Disumuyo eto oko ǝmǝ ? ”
Petro ǝtǝ mbuayɛ nkǝ , “ Ee , woafó . ” Nya se Petro dísu údufǝ diyo , Yesu áka wǝ bɔtɔ nkǝ , “ Simon , be ni fǝ nsusu ? Bawoe eto ani ele bǝ bafo oko bǝtǝ kawunsiǝ eto baka ? Bǝmǝnyǝ eto ani lee bafɔ ? ”
Petro ǝtǝ mbuayɛ nkǝ , “ Bafɔ . ” Yesu ǝtǝ mbuayɛ nkǝ , “ Nyalɛ ete bǝ yanle bǝ bǝmǝnyǝ fo oko saa nɛ .
Fɛɛ se boanla boǝ boata kuutsyuǝ saa bubu esoo , su ditumbukplɛ eto kɛnyɛ lǝ ata osakɛ . Lɛkpɛ tutɛ nǝ fuulǝkǝǝ , ebunyǝ atabi lǝ ni kɛnyɛ nnya looyo afo boofǝ eto oko ǝmǝ . Lǝkǝ nya , lǝ esu afo bokufǝ eto oko . ”
Lefe nǝmfóo , bakasebi bamǝ ǝbǝ Yesu ɔflɔ nya bátɔ wǝ bǝnkǝ , “ Owoe ni ɔkplɛnyǝ kenke lǝ Onanto eto sekakedikɔ ? ”
Lǝ nyasoo , Yesu ákpadi dikpefi kɛkɛ ditsyuǝ úbǝ úńyǝnsǝ lǝ mǝ nti .
Nya ɔ́tɛyi nkǝ , “ Nlɛ mi bɔtɛyi sitinti minkǝ , lǝ biamfloma mi ditsyǝbi biyifo fe bekpefii , biembudufǝ Onanto eto sekakedikɔ .
Utidi wǝ ni ɔkplɛnyǝ kenke lǝ Onanto eto sekakedikɔɔ , wǝ ni utidi wǝ laabokosǝ wǝ ǝsuǝ kasɔ fe dikpefi nǝmfo eto okle .
“ Nya utsyuǝ saa wǝ loofo bekpefi bamfo eto utsyuǝ lǝ mɔ disii , mɔɔ ini ófo .
“ Fɛɛ lǝ utsyuǝ ebutǝ bekpefi ba léfo mɛ bánɔ mfo eto ɔni kplo lǝ onya kusu lǝ mɔ wǝ bofokanɔ ǝsuǝǝ , yɔɔlɛkɛ itǝ wǝ eso lǝ befi ukue batsyasǝ lǝ kukuǝ kplɛ bakpe wǝ lǝ simuǝ bato wǝ bakpe lǝ lekpo eto kaka letsyo , lǝ unǝ ntu ukpǝ .
“ Mbɔbɔɛ itǝ kawunsiǝ kamfo eto asa nnya loofo butǝ utidi dufǝ lǝ lebua lǝ onya kusu ! Asa nyamfo eto okle ebubǝ kokooko . Fɛɛ mbɔbɔɛ itǝ nwǝ ǝsuǝ nyamfo lɔɔyɛ ibǝ .
Lǝ fǝ kɔni nye kokpa ǝǝtǝ feeyifo lebua , la ko ǝlǝkǝ ato akpe . Ɛlɛkɛ itǝ fǝ bǝ yɛ edufǝ lǝ nkpǝ kǝmiǝ kɔni kɔnwɛ nye kokpa kɔnwɛ enso bǝ yɛ ani ǝnuǝ nye akpa ǝnuǝ lǝ befi fǝ bato bakpe lǝ ditefɛnku manlo kǝmiǝ .
Nya lǝ fǝ dinǝmi ǝǝtǝ feeyifo lebua , lǝkǝ ni ato akpe ! Ɛlɛkɛ itǝ fǝ bǝ nyǝ nkpǝ ku dinǝmi lɛwɛ enso bǝ kɛ ǝnǝmi ǝnuǝ lǝ befi fǝ bato bakpe lǝ ditefɛnku manlo kǝmiǝ .
“ Bebe kukɔnɔ biǝ biemfi ekpefi kɛkɛ bamfo eto kuutsyuǝ fe mba dimanle kulesa . Nlɛ mi bɔtɛyi sitinti minkǝ bakpe Onanto eto batɔnkpe kato ba lǝǝnyǝ lǝ mɔ Anto eto ǝnǝmi lefe saa lǝ mǝ kutsyǝ .
Itsyise Utidi Eto Ubi ǝbǝ nkǝ lǝ ofo betidi ba lénya kusu lǝ nkpǝ .
“ Lǝ utsyuǝ kpe basamu kolofa kɔni , nya ɔni lénya lǝ mǝ ntii , be bibu biǝ wuuyifo ? Weemboyani awosi ɔwɔnɔmbǝ ɔwɔnɔmbǝ bamǝ utsyǝ lǝ kɔtini ǝsuǝ mfó bekedi , nya wuusu ɔbɛbɛ ɔni ǝme lénya ?
Nya lǝ únyǝ wǝǝ , mɔtɛyi mi miǝ wuunyǝ disuǝyuǝ tinti lǝ wǝ ǝsuǝ enso awosi ɔwɔnɔmbǝ ɔwɔnɔmbǝ ba dímanya mfó ǝsuǝ .
Nko ke inte itǝ mi Anto wǝ nkpe kato nɛ , nkǝ woannla nkǝ bekpefi kɛkɛ bamfo eto kuutsyuǝ lǝ onya .
“ Lǝ fǝ ɔyimitsyuǝ áta fǝ úbuu , su wǝ ɔflɔ , lǝ ǝlǝkǝ wǝ botakebu ate wǝ . Nya tǝ lǝ nyamfo lǝ ɛkɛ lǝ fonko wǝ eto nti ete . Lǝ ɔ́nɔ fǝ kasɔɔ , te fǝ esinkli eyifo lɔni ku fǝ ɔyimi nɛ .
Fɛɛ lǝ wǝmbɔnɔ fǝ kasɔɔ , tǝ lǝ betidi inuǝ nye itsyǝ lǝ banɔ ko mi lǝ adansiɛ seka eso , fe kase Awɔnisa Kɛnkɛ eto Kukue lɛtɛyi .
Nya lǝ mfó tsya ɔni woannɔ kasɔɔ , nyalɛ tǝ lǝ bafokanɔfɔ eto ditsyukpa nǝmǝ lǝ banɔ . Nya lǝ mfó tsya woannɔ kasɔɔ , lǝkǝ ato lǝ wǝ ǝsuǝ fe utidi wǝ lǝmbǝ bofokanɔ nye nwǝ laafo umǝnko .
“ Nyaso nlɛ mimblɛ bɔtɛyi minkǝ lesa saa nǝ biokle lǝ kasɔ mfoo , bookle ni kato . Nya lesa saa ke bionyankli lǝ kasɔ mfoo , boonyakli ni kato tsya .
“ Nya nsi nlɛ mi bɔtɛyi tsya minkǝ , lǝ mi inuǝ eto kɛnyɛ eyifo kani lǝ kasɔ mfo bɛnlɛ lesaatsyuǝ bɔtɔɔ , mɔ Anto wǝ nkpe kato ebuyifo ni utǝ mi .
Itsyise kaka mi inuǝ nye itsyǝ letsya lǝ mɔ diye ǝsuǝǝ , nkpe mi lenti . ”
Nya Petro lɛnyi ɔ́fi Yesu nya ɔ́tɔ wǝ nkǝ , “ Bonamute , lǝ mɔ ɔyimitsyuǝ ata mɛ ubuu , sesia ele bǝ mfi ntsyɛ wǝ ? Sekuanse lee ? ”
Yesu ǝtǝ wǝ mbuayɛ nkǝ , “ Inni sekuanse ete ! Bomu awosi akuanse eto sekuanse .
“ Itsyise Onanto eto sekakedikɔ te fe Oka wǝ lela nkǝ weebu nkunta ku wǝ beyifoyifo .
Kase útsyǝ kasɔ koo , bákpa osani utsyuǝ wǝ nsi wǝ kayo kplɛ báboko wǝ ɔflɔ .
Kulesa ente wǝ wuufi ofo kayo kamǝ esoo , oka ǝmǝ ǝtǝ nkǝ bate wǝ ku wuusiǝ ku wǝ bebi ku lesa saa nǝ nte wǝ lǝ befi bafo kayo kamǝ .
“ Itǝ uyifoyifo ǝmfo áse akonki lǝ oka ǝmǝ ǝnǝmi ɔ́lɛ wǝ lekpakpa ɔ́tɛyi nkǝ , ‘ Tsyǝ ǝsuǝ ko mɛ , moofo fǝ kayo kamǝ kenke . ’
Wǝ asa ǝnǝ oka ǝmǝ kafo , nyaso úfi kayo kamǝ kenke ɔ́tsyɛ wǝ nya óyani wǝ údu .
“ Nya se uyifoyifo ǝmfo díduu , ótsyako wǝ uyifotsyuǝ , wǝ dísiǝ wǝ sika flubia sɛkɛ eto kayo . Mfó nya úmuǝ wǝ lǝ ale ǝsuǝ lǝ simuǝ ku lɛkɔɛlonlobi ɔ́tɛyi wǝ nkǝ , ‘ Fo mɛ kayo ka fensi mɛ ! ’
“ Wǝ uyifotsyuǝ ǝmǝ álɛ wǝ lekpakpa ɔ́tɛyi wǝ nkǝ , ‘ Tsyǝ ǝsuǝ ko mɛ , moofo fɛ kayo ka kenke minsi fǝ ! ’
“ Fɛɛ ɔ́ni nya útǝ nkǝ beti wǝ bakpe lǝ Aba eto diyo isu ese lefe nǝ woofo kayo ka kenke unsi wǝ .
Se wǝ beyifotsyuǝ dínyǝ lesa nǝ díbǝǝ , ílǝ mǝ tinti nya bésu bátɛyi Oka ǝmǝ lesa saa nǝ díbǝ .
“ Nyaso ókpadi wǝ uyifoyifo ǝmǝ óboko wǝ ɔflɔ nya ɔ́tɛyi wǝ nkǝ , ‘ Fǝ ndomunyǝ bua ! Mfi fǝ kayo ka fensi mɛ kenke ntsyɛ fǝ itsyise álɛ mǝ lekpakpa eso .
Kase mínyǝ fǝ kaminsǝǝ , nko ke ele bǝ eni fintsya nyǝ fǝ ɔyimitsyuǝ uyifoyifo kaminsǝ nɛ . ’
Kafo ányi Oka ǝmǝ tinti nya útǝ nkǝ bǝnǝ wǝ koto bakpe wǝ lǝ diyo isu ese lefe nǝ woofo kayo kamǝ kenke olosǝ . ”
Mfó Yesu lélosǝ nkǝ , “ Nko ke mɔ Anto wǝ nkpe kato luuyifo utsyuǝ saa lǝ mi nti wǝ lembufi ɔtsyɛ wǝ ɔyimitsyuǝ itsyi taa wǝ lɛkɔɛsi ke nɛ . ”
Se Yesu lɛtɛyi asa nyamfo ólosǝǝ , údu lǝ Galilea úsu Yudea eto lɛkpɔ nǝ nkpe lǝ Yordan eto ketu eto lekpake nǝ nse .
Betidi kpǝ ǝtǝkǝko wǝ nya ótsya mǝ efimbi , efimbi mfó .
Mfó nya Farisifɔ bǝtsyuǝ díbǝ wǝ ɔflɔ bǝ baato wǝ babe , nya bátɔ wǝ bǝnkǝ , “ Bo kɔfi ǝtǝ kusu nkǝ osani ni wǝ usiǝ lǝ kusu saa ola ǝsuǝ ? ”
Yesu ǝtǝ mbuayɛ nkǝ , “ Biankla tɔ lǝ Awɔnisa Kɛnkɛ bǝ taa ketsyikokɔɔ , nwǝ díyifo kawunsiǝǝ , usio ku osani úyifo betidi ?
Nya Onanto lɛtɛyi nkǝ , ‘ Lǝ nyamfo eso osani luudu lǝ wǝ anto ku ambe utsyǝ nya wuufi kusiǝ , nya mǝ inuǝ bamǝ loofiani utidi ɔni . ’
Itsyise lǝ nnya kamaa , bensiyifo betidi inuǝ . Bomu bafiani utidi ɔni . Nyaso yanle bǝ utidi sense lesa nǝ Onanto dífi ɔ́kɔ lǝ bǝtsyuǝ . ”
Farisifɔ bamǝ átɔ wǝ bǝnkǝ , “ Nyalɛ beso Moses dítǝ kusu nkǝ ele bǝ osani tǝ wǝ usiǝ kukue nkǝ ɔlɛ wǝ bɔni fɛ lǝ ɔni wǝ ? ”
Yesu ǝtǝ mbuayɛ nkǝ , “ Mi letotidi eso Moses dítǝ kusu nkǝ bɛni bese ku bǝsiǝ nɛ . Yɛntsyǝ nko lǝ kasɔ ketsyikokɔ .
Nyaso nlɛ mi bɔtɛyi minkǝ osani wǝ ke lɛni wǝ usiǝ , nya inni lǝ disenkpo eso nya úsu úfi usio bambaa , ókpo kusiǝ . ”
Wǝ bakasebi átɛyi wǝ bǝnkǝ , “ Lǝ nko usǝ ku usiǝ eto nti eto etiki ntee , nyalɛ ɛlɛkɛ eso lǝ bemfi kusiǝ nye bǝnsiǝ kusǝ . ”
Yesu átɛyi mǝ nkǝ , “ Inni utsyuǝ saa loofo asatete nyamfo bofo nko , enso mba Onanto dítǝ nnya nko hã .
Esu kpǝ kpe nyaso betidi leemfi bǝsiǝ . Bǝtsyuǝ nko bále mǝ nɛ . Bǝtsyuǝǝ , betidi díyifo mǝ nko . Bǝtsyuǝ tsya emfi bǝsiǝ itsyise bala bǝ beefi mǝ ǝsuǝ bǝtǝ Onanto eto sekakedikɔ eto keyifo . Nwǝ loofo wǝ ǝsuǝ bufi kǝtǝ asatete nyamfoo , tǝ lǝ uyifo nko . ”
Betidi bǝtsyuǝ ákpa bekpefi báboko Yesu ɔflɔ bǝ lǝ ufi ani utǝkǝ lǝ mǝ , lǝ oto ola utǝ mǝ , fɛɛ wǝ bakasebi ényenki bákpe betidi bamǝ .
Mfó nya Yesu lɛtɛyi wǝ bakasebi bamǝ nkǝ , “ Bitǝ bekpefi kusu lǝ bǝbǝ mɛ ɔflɔ , nya bienti mǝ kusu , itsyise Onanto eto sekakedikɔ eyifo fǝ mba laabokosǝ ǝsuǝ kasɔ fe ekpefi bamfo eto okle eto kale . ”
Nya Yesu dífi wǝ ani útǝkǝ lǝ mǝ ókpo mǝ atsyɔ , nya údu lǝ mǝ ɔflɔ .
Osani utsyuǝ ǝbǝ Yesu ɔflɔ diyi lɔni nya ɔ́tɔ wǝ nkǝ , “ Oteasa , nte lesa sɛɛ nǝ ele bǝ nyifo fɛ lǝ nnyǝ nkpǝ manlo ? ”
Mfó Yesu dítǝ wǝ mbuayɛ nkǝ , “ Beso fanlɛ mɛ kasɛɛ ka ele bǝ beyifo bɔtɔ ? Utidi ɔni hã nkpe wǝ ni ɔsɛɛ . Lǝ ala fǝ ǝǝnyǝ nkpǝ manloo , yɛ lǝ Onanto eto afi nyamǝ ǝsuǝ . ”
Ɔ́tɔ nkǝ , “ Nte afi nnya ? ” Yesu átɛyi wǝ nkǝ , “ Manlo utidi , mendi sɛsɔnɔ , menyu , manla fuutsyuǝ kɛnyɛ ,
bu fǝ anto ku fǝ ambe , nya lǝ ala fǝ ɔyimitsyuǝ fe kase faala fǝ ǝsuǝ . ”
Mfó nya okosobi ǝmfo dítǝ mbuayɛ nkǝ , “ Mbuyifo lǝ afi nyamfo kenke ǝsuǝ . Be disi ibu bǝ nyifo ? ”
Yesu átɛyi wǝ nkǝ , “ Lǝ aala fǝ aaflɔɔ , su lǝ esu efi fǝ lesa saa nǝ nte fǝ ate . Nya lǝ efi atabi nnya fǝnyǝ esu ǝtǝ bakombo , nya fuunyǝ bikǝ ǝtsyǝ kato nɛ . Nyamfo eto kamaa , sinkli ǝbǝ ǝtǝkǝko mɛ . ”
Fɛɛ se okosobi ǝmǝ lɛnɔ nyamfoo , údu ku bulǝ lǝ lɛkɔɛsi . Itsyise bikǝ kpǝ akɛ wǝ .
Mfó nya Yesu lɛtɛyi wǝ bakasebi nkǝ , “ Nlɛ mi bɔtɛyi kakpasǝ wuee minkǝ , yɔɔkɛ ale itǝ batabinyǝ bǝ bedufǝ Onanto eto sekakedikɔ .
Nsi nlɛ bɔtɛyi bio minkǝ , iyuǝ itǝ ɔtɔmini ku lekoko bǝ ɔyɛ lǝ okabikǝ eto ofo ofe enso bǝ otabinyǝ dufǝ lǝ Onanto eto sekakedikɔ . ”
Lefe nǝ bakasebi bamǝ lɛnɔ nyamfoo , íyifo mǝ yanii , nyaso bátɔ bǝnkǝ , “ Nyalɛ owoe ko luunyǝ nkpǝ manlo ? ”
Yesu ábe mǝ tũũ nya ɔ́tɛyi mǝ nkǝ , “ Kawunsiǝ eto utidi saa ǝmbofo nyamfo buyifo . Fɛɛ Onanto , wǝ ebofo lesa saa buyifo . ”
Mfó nya Petro lɛtɛyi wǝ nkǝ , “ Bee ! Bóayani lesa saa bútsyǝ bǝ lǝ butǝkǝko fǝ . Be bo luunyǝ ? ”
Yesu átɛyi mǝ nkǝ , “ Nlɛ mi bɔtɛyi sitinti minkǝ , lefe nǝ mɔ , Utidi Eto Ubi , luubǝ lǝ mɔ diyǝnde ǝsuǝ mbǝ nsiǝ lǝ mɔ lekankpomɛ ǝsuǝ lǝ kawunsiǝ fɔfɔ kamǝǝ , mi lefosi inuǝ ba dítǝkǝko mɛ tsya ebusiǝ lǝ akankpomɛ ǝsuǝ bǝ lǝ bekponko Israel bebi eto lefosi mmfo nnuǝ bomǝ lekpo .
Nyaso utsyuǝ saa wǝ léyani diyo nye bayimisani nye bayimisio nye anto nye ambe nye bebi nye kakuɛ utsyǝ nkǝ lǝ utǝkǝko mɛ esoo , ebunyǝ nnya kayofofo kolofa ku kama . Nya Onanto ebutǝ wǝ nkpǝ bo lǝmbɔkɛ kalosǝkɔ .
Fɛɛ betidi kpǝ ba ntɔ sɛtɔ mɔmɔɔ , ebubǝ bafe kama . Nya mba ntǝkǝ kama mɔmɔɔ , ebubǝ bafe batɔ sɛtɔ .
“ Onanto eto sekakedikɔ ale eyibibi eto ɔkuɛmfo utsyuǝ wǝ létaka ku olesiǝtu nkǝ weesu ɔbɛbɛ diyi eto beyifoyifo bǝtsyuǝ lǝ beyifo keyifo bǝtǝ wǝ lǝ ɔkuɛ .
Ɔkuɛmfo ǝmǝ ku beyifoyifo bamǝ átɔnɔ lǝ diyi eto keyifo eto kayofofo ǝsuǝ , ini sika flubia sɔni eto atabi , nya bédu bésu eyibibi eto ɔkuɛ ǝmǝ .
“ Se ɛsɔ abombo ɔwɔnɔmbǝǝ , osani ǝmǝ esi úsu asi nya únyǝ se basani bǝtsyuǝ ńyǝ mfó banlɛ kulesa buyifo .
Nyaso ɔ́tɛyi mǝ nkǝ , ‘ Mi tsya su biyifo keyifo lǝ mɔ eyibibi eto ɔkuɛ lǝ mfo mi kayo ka dińyǝ itǝ . ’
Nyaso bésu ɔkuɛ ǝmǝ . “ Nya lǝ lefosi abombo ǝnuǝ ku lǝ kakɔmi eto abombo ǝtsyǝ eto lefee , usi úyifo nko ke .
Se ibu sɛkɛ lǝ abombo anɔ lǝ ɛsɔɔ , usi úsu asi mfó nya únyǝ betidi bǝtsyuǝ nsi ńyǝ mfó . Ɔ́tɔ mǝ nkǝ , ‘ Beso binyǝ mfo diyi wɔlɔlɔlɔ bɛnlɛ diyi bobiasǝ keyifo menyifo menyifo ? ’
“ Bǝtǝ wǝ mbuayɛ bǝnkǝ , ‘ Kuutsyuǝ saa mǝntǝ bo keyifo nkǝ buyifo . ’ “ Nyaso ɔ́tɛyi mǝ nkǝ , ‘ Nyalɛ , mi tsya su mɔ eyibibi eto ɔkuɛ bisu biyifo keyifo . ’
“ Se ditsyitsyo lefe léyoo , ɔkuɛnsate ǝmǝ átɛyi beyifoyifo eto uninǝ nkǝ , ‘ Kpadi beyifoyifo bamǝ lǝ afo mǝ kayo , tsyiko lǝ mba díbǝ fɛfɛ ǝsuǝ , lǝ esu alosǝ lǝ mba leka bubǝ ǝsuǝ . ’
“ Báfo betidi ba díbǝ keyifo ku ditsyitsyo eto abombo anɔ eto utsyuǝ saa sika flubia sɔni sɔni .
Nya se éyo mba leka keyifo bubǝ ku olesiǝǝ , bébu bǝ boofo mǝ kayo baso mǝ bǝtsyuǝ . Fɛɛ mǝ tsya eto utsyuǝ saa áfo diyi eto kayofofo kani kamǝ , ini sika flubia sɔni .
Se báfo atabi nyamǝǝ , betsyiko bunyenki kakpe ɔkuɛnsate ǝmǝ bǝnkǝ ,
‘ Betidi fɛfɛ ba báfo éyifo keyifo lebombosɔsɔ lɔni hã , nya bomba mfo díńyǝ lǝ kofe buyifo keyifo diyi wɔlɔlɔlɔ tsyaa , kayofofo kani ete bǝtǝ bo ! ’
“ Mfó ɔkuɛnsate ǝmǝ lɛtɛyi mǝ ɔni nkǝ , ‘ Ɔyimitsyuǝ , nɔ . Mántafa fǝ . Lee , inni diyi lɔni eto keyifo eto kayofofo ka ni sika flubia sɔni ǝsuǝ bókpe asi ?
Nyaso fo fǝ kayofofo lǝ edu esu diyo . Iyifo mɔ lelabi miǝ mǝǝtǝ utidi fɛfɛ ǝmfo kayofofo fe kase mínkǝtǝ fǝ ke .
Lee , mimbǝ kusu meeyifo ku mɔ atabi kase maala ? Lee , mɔ kafoɛkpɛ ka meeyifo nlɛ fǝ ǝnǝmi bɔsɛ ? ’ ”
Nyaso Yesu álosǝ ɔtɛyi nkǝ , “ Betidi ba ni bafɛfɛ ebofiani betutɛ nya mba ni betutɛ loofiani bafɛfɛ . ”
Se Yesu ku wǝ bakasebi lefosi inuǝ bamǝ lɛyɛ bantɔ lǝ Yerusalem , ókpa mǝ úsuko lɛkpɔ nya ɔ́tɛyi mǝ nkǝ ,
“ Bɛnɔ , bɔtɔ lǝ Yerusalem kaka boomuǝ Utidi Eto Ubi bakpe lǝ besumunyǝ ninǝ ku afi eto bateasa eto ani . Nya boolo wǝ dikpǝnkpi .
Nya boofi wǝ bakpe lǝ mba lenni Yudafɔ eto ani bǝ bakpe wǝ kofani , bablɛ wǝ , basɔ wǝ bamanklasǝ lǝ uyikabie ǝsuǝ bǝ lǝ ukpǝ . Fɛɛ lǝ diyi tsyǝfǝ ǝsuǝǝ , Onanto ebotakasǝ wǝ utsyiko ɔkɔmǝ ubǝ nkpǝ . ”
Nya Sebedeo eto usiǝ lékpa wǝ bebi inuǝ óboko nya base akonki lǝ Yesu ɔflɔ nya ɔ́lɛ wǝ lekpakpa nkǝ ɔwunsǝko mǝ .
Nya Yesu lɛtɔ wǝ nkǝ , “ Be fanlɛ bɔbɛbɛ ? ” Mfó usio ǝmǝ dítǝ mbuayɛ nkǝ , “ Tsyǝ mɛ kɛnyɛ fǝnkǝ lǝ edufǝ lǝ fǝ sekakedikɔɔ , ebusiǝsǝ mɔ bebisaibi inuǝ bamfo , ɔni lǝ fǝ kodiani nya unuǝfǝ lǝ fǝ kǝmǝni . ”
Yesu átɛyi mǝ nkǝ , “ Biante lesa nǝ bɛnlɛ bɔtɔ . Kanyi ka mǝǝbǝ bunyǝǝ , mi tsya ebofo ke butsyi ? ” Bǝtǝ mbuayɛ bǝnkǝ , “ Ee , boofo . ”
Mfó Yesu lɛtɛyi mǝ nkǝ , “ Sitinti , biofo butsyi . Fɛɛ mimbǝ kusu mǝǝlǝkǝ futsyǝ luusiǝ lǝ mɔ kodiani nye kǝmǝni . Nsiǝkɔ bomfo te ítǝ betidi ba mɔ Anto lɛlɔ utsyǝ itǝ mǝ . ”
Lefe nǝ bakasebi lefosi fɛfɛ lɛnɔ bayimi inuǝ bamfo eto etiki nyamfoo , kafo ányi mǝ tinti !
Nyaso Yesu ákpadi mǝ ɔkɔ nya ɔ́tɛyi mǝ nkǝ , “ Biyi biǝ betidi ba lenni Yudafɔ eto baka kpe ǝsuǝale kenke lǝ mǝ betidi ǝsuǝ nya mǝ batɔnkotɔnko tsya nkpe ǝsuǝale kekleke lǝ mǝ ǝsuǝ .
Fɛɛ inni nko ele bǝ itsyǝ lǝ mimba lefo bɛnɔ nti . Lǝ utsyuǝ lǝ mi nti aala nkǝ weeyifo ɔkplɛnyǝ , ele bǝ uyifo uyifoyifo utǝ bafɛfɛ .
Nyaso lǝ utsyuǝ lǝ mi nti aala nkǝ weeyifo ututɛɛ , ele bǝ uyifo wǝ ǝsuǝ uyifoyifo utǝ bafɛfɛ kenke .
Nko ke ini nɛ bǝ mɔ , Utidi Eto Ubi , mǝmbǝ miǝ besumu mɛ . Bomu bǝ lǝ nsumu nya lǝ mfi mɔ nkpǝ ntǝ lǝ betidi kpǝ eto disi . ”
Kase Yesu ku wǝ bakasebi nlɛ budu lǝ Yeriko eto umǝ , betidi kpǝ ǝtǝkǝko mǝ .
Bǝnǝmba inuǝ ba nsi lǝ kusu ɔflɔɔ , ánɔ bǝ Yesu ǝbǝ ɔlɛ bofe , nyaso bétsyiko bofa katɛyi bǝnkǝ , “ Bonamute , Oka David eto ubi ! Nnyǝ bo kaminsǝ ! ”
Betidi bamǝ átɛyi bǝnǝmba bamǝ bǝnkǝ bedika . Fɛɛ mfe bomu báfa bembembe enso bátɛyi bǝnkǝ , “ Bonamute , Oka David eto ubi ! Nyǝ bo kaminsǝ ! ”
Yesu ǝkǝnǝ únyǝ nya ókpadi mǝ nkǝ bǝbǝ nya ɔ́tɔ mǝ nkǝ , “ Be bela biǝ nyimfo ntǝ mi ? ”
Mfó bǝtǝ mbuayɛ bǝnkǝ , “ Anto , bola boǝ tǝ lǝ bunyǝ asa . ”
Mǝ asa ǝnǝ Yesu kafo nya utidi mǝ ǝnǝmi . Lamfolamfo , mǝ ǝnǝmi ásini nya bǝnyǝ asa , nya bǝtǝkǝko wǝ .
Se Yesu ku wǝ bakasebi lɛnyi bafi Yerusalem nya bédufǝ Betfage lǝ Nnuǝbi eto Eyi eto Kɔtini ǝsuǝǝ , Yesu ála wǝ bakasebi inuǝ ɔ́tɔnsǝ .
Nya ɔ́tɛyi mǝ nkǝ , “ Bikatɔ lǝ kebuto ka nkpe sɛtɔ mfó . Mfóo , biunyǝ ɔflimu wǝ nńyǝ lǝ ukuǝ nya wǝ ubi nńyǝ wǝ lǝ akɔ . Nyankli wǝ ku ukuǝ lǝ akpa mǝ aboko mɛ .
Nya lǝ utsyuǝ átɔ mi lesaatsyuǝǝ , bɛtɛyi wǝ biǝnkǝ , ‘ Bonamute lɛ mǝ bohiã . ’ Ete booyani mǝ lamfolamfo bǝtǝ mi . ”
Nyamfo ǝbǝ itǝ fe kase Onanto eto unyɛlǝkǝtidi utsyuǝ lɛtɛyi utsyǝ nkǝ ,
“ Bɛtɛyi Sion eto umǝnkplɛ eto betidi biǝnkǝ , ‘ Bebe , mi Oka lɛ mi ɔflɔ bubǝ ! Obokosǝ ǝsuǝ kasɔ nya unsi lǝ ɔflimu ku ubi ǝsuǝ ɔnlɛ bubǝ . ’ ”
Nyaso bakasebi inuǝ bamfó ésu nya béyifo fe kase Yesu lékpe mǝ nkǝ beyifo .
Bákpa ɔflimu ku ubi ǝmǝ báboko , nya béfi mǝ mfia bésensǝ bákpo lǝ mǝ ǝsuǝ nya Yesu lébe úsiǝ lǝ mǝ ǝsuǝ .
Betidi bǝtsyuǝ lɛ keyudu boto . Nya bǝtsyuǝ tsya léla sekabe ku keyilɛ bésensǝ bákpo lǝ kusu .
Nya betidi ba ntɔ ku mba ntǝkǝ kenke nlɛ bofa katɛyi bǝnkǝ , “ Yuu , yuuduu , itǝ Oka David eto ubi wǝ nlɛ bubǝ o-o ! Atɛsǝ itǝ nwǝ nlɛ bubǝ lǝ Bonamute eto diye usuǝ ! Yuu , yuuduu itǝ Onanto ! ”
Lefe nǝ Yesu dídufǝ Yerusalem , umǝ ǝmǝ kenke ko dítinkǝ . Nya betidi lɛtɔ bǝnkǝ , “ Owoe uni ? ”
Betidi bǝtsyuǝ ǝtǝ mbuayɛ bǝnkǝ , “ Nwǝ mfo ni Onanto eto Unyɛlǝkǝtidi Yesu wǝ dítsyi Nasaret lǝ Galilea eto kasɔ nɛ ! ”
Yesu ésu údufǝ Disumuyo Kplɛ nya óla betidi ba kenke nlɛ bikǝ bote ku booya mfó úlǝkǝ lǝ diyo nǝmǝ . Úkǝ kapunu ka betidi nlɛ atabi bofloma ku mba laate ablonima eto akpomɛ uwui .
Nya ɔ́tɛyi mǝ nkǝ , “ Báwɔni bákpe lǝ Awɔnisa Kɛnkɛ eto Kukue bǝ Onanto átɛyi nkǝ , ‘ Bookpo mɔ diyo nkǝ , ola katokɔ . ’ Fɛɛ mi efi ni bíyifo beyu eto kabiɔkɔ ! ”
Nya bǝnǝmba ku abafa díbǝ wǝ ɔflɔ lǝ Disumuyo mfó nya Yesu létsya mǝ bufi .
Se besumunyǝ ninǝ ku afi eto bateasa dínyǝ ayanisa nya Yesu nlɛ buyifo ku bekpefi ba nlɛ kudu bokpo katɛyi bǝnkǝ , “ Atɛsǝ itǝ Oka David eto ubi , ” lǝ Disumuyo mfóo , kafo ányi mǝ tinti .
Nyaso bátɔ Yesu bǝnkǝ , “ Alɛ lesa nǝ bekpefi bamǝ nlɛ bɔtɛyi mfó bɔnɔ ? ” Nya Yesu dítǝ mbuayɛ nkǝ , “ Nlɛ bɔnɔ . Nya nyi tsya minkǝ békla nyamfo lǝ Awɔnisa Kɛnkɛ eto Kukue bǝ , ‘ Ǝtǝ bekpefi ku bebisambi fǝ befi atɛsǝ nnya lɛflɔ tinti bǝtǝ fǝ . ’ ”
Lǝ nyamfo eto kamaa , Yesu édu lǝ besumunyǝ ninǝ ku afi eto bateasa bamfó ɔflɔ nya úsu údufǝ Betania eto umǝ kaka úsu ólabe .
Se kale dísiǝ nya se úsinkli ɔnlɛ umǝ bubǝ ku olesiǝǝ , kukpǝnsɛ álɛ wǝ .
Únyǝ kudiyi kutsyuǝ lǝ kusu ɔflɔ mfó nya ɔ́tsyi úsu ko ɔflɔ . Fɛɛ wǝnnyǝ kulesa lǝ ko enso ko afanto . Nyaso ɔ́tɛyi kuyi komǝ nkǝ , “ Ensiembɔnwɔ ebibi kulefe tsya . ” Lamfolamfo kudiyi komǝ áblobe .
Se bakasebi bamǝ dínyǝ nkoo , éyifo mǝ yanii . Nya bátɔ bǝnkǝ , “ Be dítǝ bǝ kudiyi komfo léblobe nko mmǝ ? ”
Yesu ǝtǝ mbuayɛ nkǝ , “ Sitinti minlɛ mi bɔtɛyi minkǝ lǝ bekpe bofokanɔ bo lǝmbǝ kayakii , biofo nnya mínyifo kudiyi komfo buyifo . Fɛɛ inni nyamfo mate . Bomu biofo kɔtini komfo bɔtɛyi biǝ , ‘ Nyi lǝ mfo esu edufǝ lǝ lekpo kafo , ’ nya yuubǝ itǝ nko .
Nya lesa saa nǝ biɔtɔ Onanto lǝ olatoto ǝsuǝ lǝ bofokanɔ ǝsuǝǝ , biunyǝ ni . ”
Se Yesu dísinkli úbǝ Disumuyo Kplɛ mfó nya ɔnlɛ asa botee , besumunyǝ ninǝ ku Yudafɔ eto beninǝ bamǝ ǝbǝ bátɔ wǝ bǝnkǝ , “ Nte ǝsuǝale nnya fankpe feeyifo asa nyamfo eto okle ? Nya owoe dítǝ fǝ ǝsuǝale nyamfo ? ”
Mfó nya Yesu dítǝ mǝ mbuayɛ nkǝ , “ Mintsya mɔɔtɔ mi ditiki lɔni hã nnɔ . Nya lǝ bitǝ mɛ mbuayɛɛ , mɔɔtɛyi mi ǝsuǝale nnya minkpe meeyifo asa nyamfo eto okle .
Owoe ɔflɔ Yohanes léfo ǝsuǝale fɛ úflǝsǝ betidi ntuu ? Onanto ɔflɔ lee , nye lǝ utidi ɔflɔ ? ” Mfó bétsyiko mǝ ǝsuǝ bɔtɔ kanɔ bǝ , “ Be ele bǝ bɔtɛyi ? Lǝ bɔtɛyi boǝ Onanto ɔflɔɔ , wɔɔtɔ bo nkǝ , ‘ Nyalɛ beso biamfo Yohanes bɛnɔ ? ’
Fɛɛ lǝ bɔtɛyi boǝ utidi ɔflɔɔ , bɔlɛ sikpi bote lesa nǝ betidi luuyifo , itsyise mǝmblɛ áfo bánɔ bǝ Yohanes eyifo Onanto eto unyɛlǝkǝtidi . ”
Nyaso bǝtǝ Yesu mbuayɛ bǝnkǝ , “ Bunyi kaka ófo ǝsuǝale utsyiko . ” Nya ɔ́tɛyi mǝ nkǝ , “ Nko ke mintsya lɛmbɔtɛyi mi kaka mímfo ǝsuǝale mintsyiko fɛ meeyifo asa nyamfo eto okle nɛ . ”
“ Ntsyǝ bibu itsyi lǝ ditiki nǝmfo ǝsuǝ ? Utidi utsyuǝ ákɛ wǝ lɛkɛ bebisaibi inuǝ . Ɔ́tɛyi uninǝle nkǝ , ‘ Ubi , su eyifo keyifo lǝ mɔ eyibibi eto ɔkuɛ mmi . ’
“ Útǝ mbuayɛ nkǝ , ‘ Mǝmbǝ busu . ’ Fɛɛ kamaa , ɔ́tsyi wǝ nsusu ɔ́wuninsǝ nya úsu .
“ Anto ǝmǝ ésu wǝ ubi nuǝfǝ ɔflɔ nya ɔ́tɛyi wǝ nko ke . Wǝ átɔnɔ nkǝ , ‘ Yo o-o , nto , muusu . ’ Fɛɛ wénsu .
“ Mǝ inuǝ bamǝ eto ntii , mǝ owoe díyifo lǝ mǝ anto eto lelabi ǝsuǝ ? ” Bǝtǝ mbuayɛ bǝnkǝ , “ Uninǝle ǝmǝ . ” Nyaso Yesu átɛyi mǝ nkǝ , “ Nlɛ mi bɔtɛyi kakpasǝ minkǝ beyu ku basɔnɔdi lɛ mi bofe kaaka mi Onanto eto sekakedikɔ budufǝ .
Itsyise Ntuflǝsǝtidi Yohanes ǝbǝ mi ɔflɔ nkǝ wǝǝbǝ ote mi kusu sɛɛ ko biɔyɛ , fɛɛ bíamfo wǝ bɛnɔ . Fɛɛ beyu ku basɔnɔdi bomu áfo wǝ bánɔ . Nya se bínyǝ nyamfo bítsyǝ lekpo tsyaa , bíamfloma mi nsusu biǝ biafo wǝ bɛnɔ .
“ Bɛnɔ lekpa bamba nǝmfo . Ɔkuɛmfo utsyuǝ ǝsiǝ wǝ léfo eyibibi eto ɔkuɛ , nya ókpe ɔkpɔ otsyilama wǝ . Óto kaka beeke eyibibi eto nte kǝlǝkǝ nya óto nwǝ laase ɔkuɛ ǝmǝ eto kǝsiǝkɔ . Nya úfi ɔkuɛ ǝmǝ ókpe beyifoyifo bǝtsyuǝ lǝ ani nkǝ bakase wǝ , nya údu úsu kusu .
Se lefe léyo bǝ balɛ eyibibi nyamǝǝ , ɔkuɛnsate ǝmfo ákpe wǝ ndomufɔ nkǝ besu bafo wǝ kedikɔ baboko wǝ .
“ Ɔkuɛmfo eto beyifoyifo bamfo ǝmuǝ wǝ ndomufɔ bamfo nya báblɛ ɔni , bálo ɔni , nya bákpɔ ɔni tsya aba .
Nyamfo eto kamaa , osate ǝmǝ esi ótsyese ndomufɔ bamba ba nso mba kɔ utu . Nya beyifoyifo bamǝ disi béyifo mǝ tsya nko ke .
Kalosǝkɔɔ , óla wǝ kosate eto ubi ótsyese mǝ . Nya ɔ́tɛyi nkǝ , ‘ Mfo nnɔ miǝ boobu mɔ ubi babe . ’
“ Fɛɛ se beyifoyifo bamǝ dínyǝ wǝ ubi ǝmfoo , bátɛyi mǝ ǝsuǝ bǝnkǝ , ‘ Nnyǝ ɔkuɛmfo eto ubi wǝ lǝǝkǝ bikǝ biamǝ budii . Bibǝ lǝ bolo wǝ lǝ bɔlɛ wǝ kedikɔ bofo . ’
Nyaso bǝmuǝ wǝ nya báto wǝ bakpe lǝ ɔkpɔ ǝmǝ eto kama , nya bálo wǝ . ”
Mfó nya Yesu lɛtɔ mǝ nkǝ , “ Mɔmɔɔ , lǝ eyibibi eto ɔkuɛnsate ǝmǝ ǝbǝǝ , be wuuyifo beyifoyifo bamǝ ? ”
Bǝtǝ mbuayɛ bǝnkǝ , “ Woolo betidi bua bamfó kaminsǝ mǝnyǝmǝnyǝ , ufi eyibibi eto ɔkuɛ ǝmǝ okpe beyifoyifo bamba ba luutǝ wǝ , wǝ kutsyǝ lǝ balɛ eyibibi nyamǝ . ”
Yesu átɛyi mǝ nkǝ , “ Bíankla tɔ lesa nǝ nkpe lǝ Awɔnisa Kɛnkɛ eto Kukue ǝsuǝ bǝnkǝ , ‘ Leba nǝ mba laato ayo lɛni bǝ dimbǝ kɔnɔɔ , ni bomu díbǝ lefiani nǝ nso bofe lǝ afɛfɛ kenke nti . Bonamute ni nwǝ díyifo nyamfo . Sitintii , iyifo lesa nǝ laanɔ bobe tinti ! ’ ”
Nya Yesu disi ɔ́tɛyi mǝ nkǝ , “ Nyaso nlɛ mi bɔtɛyi minkǝ boofo Onanto eto sekakedikɔ lǝ mi ani befi bǝtǝ betidi ba lɔɔnwɔ ebibi nnya lɛlɛkɛ .
Nya utsyuǝ saa ke lɔɔtsyinini udu ɔnɔ lǝ leba nǝ báni mfó ǝsuǝǝ , wuufǝsǝ blublublu . Nya lǝ ibǝ bǝ leba nǝmǝ tsya asɔ utsyuǝ lǝ ǝsuǝǝ , dioba wǝ dikuǝ wǝ blublublu . ”
Lefe nǝ besumunyǝ ninǝ ku Farisifɔ lɛnɔ Yesu eto akpá nyamfoo , báte bǝ mǝ ɔnlɛ .
Nyaso bála bǝ bǝmuǝ wǝ . Fɛɛ báté sitiditu siamǝ sikpi , itsyise mǝmblɛ kenke ébu Yesu fe Onanto eto Unyɛlǝkǝtidi .
Yesu esi óté mǝ asa ɛyɛ lǝ akpá ǝsuǝ nkǝ ,
“ Onanto eto sekakedikɔ te fe mmǝ . Lefe lɔnii , Oka utsyuǝ édi kusiǝkpakpa eto diyisɛɛ útǝ wǝ ubisaibi .
Óla wǝ beyifoyifo ókpe nkǝ besu bakpo betidi ba ókla utsyǝ nkǝ bafe bǝbǝ diyisɛɛ nǝmǝ kedikɔ . Fɛɛ bánla bǝ bǝǝbǝ .
“ Nyaso óla wǝ beyifoyifo bamba ókpe nkǝ batɛyi betidi ba ókla utsyǝ nkǝ , ‘ Lesalidife nǝmǝ eboyo ! Bálo mɔ banantsyui ku banatsyui eto akpɔ nnya nkpe ayinkua bufi bɔlɛ mi kama bobe . Nya búkalɔ lesa saa bútsyǝ . Nyaso bibǝ kusiǝ komǝ kakpakɔ ! ’
“ Fɛɛ mbamǝ bákla eto kuutsyuǝ saa mémbu wǝ úbǝ . Bomu bédu bésu nlebe bamba bo bála . Ɔni édu úsu wǝ ɔkuɛ , nya obamba tsya dídu usu wǝ bikǝkatekɔ .
Nya babamba tsya dímuǝ beyifoyifo bamǝ nya báblɛ mǝ nya bálo mǝ .
Oka ǝmǝ ǝnyǝ ɔblɔ tinti , nya ótsyese wǝ bamamanyǝ nya bésu bálo bewudifɔ bamǝ kenke nya bátonsǝ mǝ umǝnkplɛ ǝmǝ .
“ Nyaso ókpadi wǝ beyifoyifo nya ɔ́tɛyi mǝ nkǝ , ‘ Mɔ ubi eto kusiǝkpakpa eto diyisɛɛ didi nǝmǝ eto lefe éboyo . Fɛɛ betidi ba mínkla miǝ bǝbǝ diyi nǝmǝ kedikɔ mǝnńyǝ itǝ diyisɛɛ nǝmǝ .
Nyaso mɔmɔɔ , bisu umǝ eto kesunte lǝ bekpadi utsyuǝ saa wǝ ke biunyǝ biǝ bǝbǝ diyisɛɛ nǝmǝ kedikɔ mfo . ’
Mfó nya beyifoyifo bamǝ dísu kesunte nya bákpadi utsyuǝ saa wǝ bǝnyǝ , babua ku basɛɛ kenke nya kusiǝkpakpa eto diyo nǝmǝ díyi kenke .
“ Nya se Oka ǝmǝ díbǝ diyo nǝmǝ nkǝ wǝǝbǝ obe betidi ba díbǝ mfóo , únyǝ osani wǝ dímankpe awu nnya baakpe kesu kusiǝkakpakɔ .
Oka ǝmǝ átɔ wǝ nkǝ , ‘ Ɔhɔ , ntsyǝ ibǝ bǝ ǝbǝ mfo se fǝmankpe kusiǝkakpa eto awu ? ’ Fɛɛ wámfo kɛnyɛ bulǝkǝ .
“ Mfó nya ɔ́tɛyi wǝ beyifoyifo nkǝ , ‘ Bekpe wǝ amla lǝ ani ku akpa , lǝ beto wǝ bekpe lǝ ketuntu ka nkpe lekple . Mfó wuuwi keku ɔyimi animi nɛ . ’ ”
Nya Yesu lélosǝ nkǝ , “ Onanto ákpadi betidi kpǝ , fɛɛ esiani ete úlǝkǝ lǝ mǝ nti . ”
Farisifɔ bǝtsyuǝ ésu bákpe disi lǝ kase bɔɔyɛ bǝmuǝ Yesu ɛyɛ lǝ wǝ kɛnyɛ eto etikididi ǝsuǝ .
Nyaso bátsyese mǝ bakasebi bǝtsyuǝ ku betidi ba ntekeko Herodes eto ditsyukpa kama lǝ Yesu ɔflɔ . Nya se bésuu , bátɛyi wǝ bǝnkǝ , “ Oteasa , buyi boǝ eyifo ɔnukualɛtidi nya faate Onanto bofokanɔ eto asa lǝ kusu ǝsuǝ sitinti , itsyise aambe utidi eto ǝnǝmi keyifo lesa saa . Nya ememfi kukǝtsyuǝ lǝ betidi eto etikididi ǝsuǝ tsya .
Nyaso tɛyi bo lesa nǝ febu . Bo kɔfi ǝtǝ bo kusu nkǝ bofó umǝnko butǝ Romafɔ eto Okankplɛ lee , yǝntǝ kusu nko ? ”
Fɛɛ se Yesu mfe nyi mǝ nsusu bua esoo , ɔ́tɛyi mǝ nkǝ , “ Mi ǝnǝmi ǝnǝmi eto betidi ! Beso biala biǝ biato mɛ bebe ?
Bete mɛ atabi nnya biefi kafo umǝnko ǝmǝ lǝ mbe . ” Béfi atabi nyamǝ báboko wǝ .
Mfó nya Yesu lɛtɔ mǝ nkǝ , “ Owoe báta bǝtǝkǝ mfo , nya owoe eto diye báwɔni bǝtǝkǝ mfo ? ”
Bǝtǝ mbuayɛ bǝnkǝ , “ Okankplɛ Kaisare eto ale ini . ” Nyaso Yesu átɛyi mǝ nkǝ , “ Bifi lesa nǝ ni Kaisare eto ale bitǝ Kaisare . Lǝ bífi lesa nǝ ni Onanto eto léle bitǝ Onanto . ”
Se bánɔ nyamfo , íyifo mǝ yanii nya bédu wǝ lǝ ɔflɔ .
Diyi nǝmfo kee , Sadukifɔ ba laatɛyi bǝ bekpǝnkpǝ ensiembotaka betsyi ɔkɔmǝǝ , ǝbǝ Yesu ɔflɔ ku etiki ǝtsyuǝ .
Bátɛyi wǝ bǝnkǝ , “ Oteasa , Moses átɛyi bo nkǝ , lǝ osani utsyuǝ ǝkpǝ nya óyani wǝ usiǝ utsyǝ nya wonko wǝ dímanle bebii , elebɛ osani ǝmǝ eto ɔyimisani fi ɔkɔsiǝ ǝmǝ ufi . Lǝ wonko wǝ ale bebii , boofi bebi bamǝ fe osani ǝmǝ díkpe eto bebi .
Mɔmɔɔ , ibǝ bǝ bayimisani ekuanse ǝsiǝ lǝ bo nti mfo . Ɔyimisani ninǝ kenke éfi usio , nya wonko wǝ mánle fɛ osani ǝmǝ díkpǝ . Nya wǝ ɔyimisani wǝ ntǝkǝ wǝ kama dífi ɔkɔsiǝ ǝmǝ .
Nko ibǝ ɔyimisani nuǝfǝ ku utsyǝfǝ isu ese okuansele mǝmblɛ dífi usio ǝmǝ bafia nya mǝ nti kuutsyuǝ ku usio ǝmǝ mánle fɛ békpǝ .
Lǝ kalosǝkɔɔ , usio ǝmǝ tsya ǝbǝ úkpǝ .
Mɔmɔɔ , lǝ diyi nǝ bekpǝnkpǝ lootaka betsyi ɔkɔmǝǝ , owoe eto usiǝ wuudi se mǝmblɛ kenke díkefi wǝ bǝnyǝ ? ”
Yesu ǝtǝ mǝ mbuayɛ nkǝ , “ Bénya kusu tinti . Itsyise biannɔ Awɔnisa Kɛnkɛ eto Kukue komǝ kasɔ , nya binyi kulesa lǝ Onanto eto ǝsuǝale ǝsuǝ .
Lǝ bekpǝnkpǝ esi bataka bǝbǝ nkpǝǝ , bootsyǝ fe Onanto eto batɔnkpe ba nkpe lǝ Onanto eto kato , nya bembufi bǝsiǝ nye bǝsiǝ besǝ tsya .
Nya bíankla asa nnya Onanto lɛtɛyi mi itsyi lǝ bekpǝnkpǝ eto botaka ketsyi ɔkɔmǝ ǝsuǝ ? Ɔ́tɛyi nkǝ ,
‘ Mɔ ni Abraham eto Onanto ku Isak eto Onanto ku Yakob eto Onanto ! ’ Uyifo mba nkpe nkpǝ eto Onanto inni mba díkekpǝ . ”
Se sitiditu siamǝ lɛnɔ asa yamfoo , íyifo mǝ yanii , lǝ wǝ asatete ǝsuǝ .
Se Farisifɔ lɛnɔ bǝ Yesu asɔ Sadukifɔ kasɔɔ , bésu bátsya .
Nya mǝ ɔni wǝ ni afi eto oteasa , ála nkǝ lǝ ɔtɔ Yesu etiki ǝtsyuǝ lǝ umuǝ wǝ lǝ wǝ etiki ǝsuǝ . Ɔ́tɛyi nkǝ ,
“ Oteasa , nte kɔfi ko nso bofe lǝ afi nyamǝ kenke nti ? ”
Yesu ǝtǝ mbuayɛ nkǝ , “ La fǝ Onamute wǝ ni fǝ Onanto ku fǝ utu kenke ku fǝ lɛwɔnɔ kenke ku fǝ nsusu kenke .
Kɔfi komfo ni kɔkplɛ kenke ko nso bofe tsya nɛ .
Kunuǝfǝ ko lefe lele ko ni , ‘ La fǝ ɔyimitsyuǝ fe kase faala fǝ ǝsuǝ . ’
Moses eto kɔfi komǝ ku Onanto eto bǝnyɛlǝkǝtidi eto asatete kenke kpǝsǝ lǝ afi ǝnuǝ nyamfo ǝsuǝ . ”
Se Farisifɔ bǝtsyuǝ létsyaa , Yesu átɔ mǝ nkǝ ,
“ Ntsyǝ ni mi nsusu lǝ Nwǝ Onanto Lékpo Ɔhile Utsyǝ Ǝsuǝ ? Owoe eto ubi uni ? ” Bǝtǝ mbuayɛ bǝnkǝ , “ Oka David eto ubi uni . ”
Mfó nya Yesu lɛtɔ mǝ nkǝ , “ Lǝ nko inii , ntsyǝ fɛ Oka David ɛyɛ lǝ Onanto eto Lɛwɔnɔ Kɛnkɛ eto ǝsuǝale ǝsuǝǝ , lékpadi wǝ nkǝ Onamute . Oka David átɛyi nkǝ ,
‘ Bonamute átɛyi mɔ Onamute nkǝ , “ Siǝ mfo lǝ mɔ kodiani isu ese lefe nǝ muutǝ efi fǝ akpa ǝtǝkǝ fǝ balo lǝ disinti . ” ’
Nya lǝ Oka David ákpo Nwǝ Onanto Lékpo Ɔhile Utsyǝ nkǝ Onamutee , ntsyǝ ibǝ bǝ Nwǝ ǝmǝ esi uyifo Oka David eto ubi ? ”
Mǝ nti eto kuutsyuǝ mámfo Yesu mbuayɛ butǝ . Nya idu dinǝmfo entɔɔ , mǝ kuutsyuǝ ménsifo wǝ ditiki saa bɔtɔ .
Nyamfo eto kamaa , Yesu édi sitiditu siamǝ ku wǝ bakasebi etiki .
Ɔ́tɛyi nkǝ , “ Afi eto bateasa ku Farisifɔ kpe ǝsuǝale , bǝ baté Moses eto kɔfi komǝ .
Nyaso ele bǝ biyifo lǝ lesa nǝ ke batɛyi mi ǝsuǝ kukɔnɔ . Fɛɛ biǝntǝkǝko mǝ eyifosa kama itsyise bǝǝnsiǝ nkpǝ lǝ asa nnya baate ǝsuǝ .
Baakle bikǝ bia nkpe kalende ku nkpe ale ku butsyi ketsyisǝ betidi , tsya fɛɛ bembokpe fǝ lɛ kɔni etsyi bikǝ biamǝ .
“ Beeyifo lesa saa bǝ lǝ betidi lǝ bǝnyǝ mǝ . Be Awɔnisa Kɛnkɛ eto etiki nnya báwɔni bákpe lǝ mǝ nto ku anii , be kase báwɔni nya ɛmɔɔ , ku kase bankpimi nnyaa ! Be kase tsya aboyo nnya mfaka lǝ mǝ awu nnya bankpe eto nyɛ ǝsuǝ dikulǝǝ !
Baala nkplɛkɔ sɛɛ busiǝ lǝ eyi kedikɔ ku nsiǝkɔ bo bebu bǝtsyǝ bakplɛnyǝ lǝ Yudafɔ eto ntsyakɔ .
Baala bǝ betidi kǝsiǝsǝ mǝ kǝbǝ kasɔ ku dibu lǝ asi bakpadi mǝ bǝ Oteasa .
“ Yanle bǝ bakpadi mi bǝ Oteasa itsyise mimblɛɛ , bayimi bini lǝ bǝtsyuǝ nya Oteasa ɔni kplo nkpe mi .
Nya yanle bǝ bekpadi kuutsyuǝ saa lǝ kasɔ mfo biǝ mi Anto , itsyise Anto ɔni hã nkpe mi lǝ kato .
Biǝntǝ bakpadi mi Ɔtɔnkotɔnko , itsyisee Ɔtɔnkotɔnko ɔni hã ete nkpe bo , wǝ ni Nwǝ Onanto Lékpo Ɔhile Utsyǝ .
Nwǝ ni ɔkplɛnyǝ lǝ mi nti yifo nwǝ ni mi uyifoyifo .
Utsyuǝ saa wǝ laabesǝ ǝsuǝ katoo , boobokosǝ wǝ kasɔ . Nya nwǝ laabokosǝ wǝ ǝsuǝ kasɔɔ , boobesǝ wǝ kato .
“ Mbɔbɔɛ mǝǝtǝ mi , afi eto bateasa ku Farisifɔ ! Mi ǝnǝmi ǝnǝmi eto betidi ! Mi díti Onanto eto sekakedikɔ eto kusu bekpe betidi , nya mi kosate endufǝ mfó , nya bieti betidi bamba ba nlɛ bokplatsya kekleke tsya kusu biǝ bendufǝ .
Mbɔbɔɛ mǝǝtǝ mi afi eto bateasa ku Farisifɔ ! Mi ni ǝnǝmi ǝnǝmi eto betidi . Biesu bakɔbǝsiǝ ɔflɔ biǝ biawunsǝko mǝ , fɛɛ biawɛ mǝ kalɛ mǝ lesa saa kafo . Nya biato kala kɛntsyɛ bimba . Lǝ nyamfo esoo , mi kotonǝnǝ ebɔkɛ ale eso !
“ Mbɔbɔɛ mǝǝtǝ mi afi eto bateasa ku Farisifɔ ! Ǝnǝmi ǝnǝmi eto betidi bini ! Biayila lekpo akpa akpa ku biayɛ kafe lǝ nsɔ nsɔ ǝsuǝ lǝ bilǝkǝ utidi ɔni eto okla bitǝ Onanto . Nya lǝ befo utsyuǝ buyifo nkoo , biatǝ woabia nnya lǝǝtǝ bǝ udufǝ lǝ ditefɛnku nǝme kǝmiǝ enso mi kosate kulaa tsya !
“ Mbɔbɔɛ mǝǝtǝ mi , bǝnǝmba ba ni batɔnkotɔnko ! Biatɛyi biǝ , ‘ Lǝ utsyuǝ akpadi Disumuyo eto diyee , yeambiasǝ kulesa . Fɛɛ lǝ okpadi sika sia nte lǝ Disumuyo mfóo , nnya akle wǝ bǝ uyifo lǝ akpadi nyamǝ ǝsuǝ kokooko . ’
Bǝnǝmba eto bamumu ! Nte nnya nso bofe , sika siamǝ lee , Disumuyo ka dítǝ sika siamǝ díyifo kɛnkɛ ?
Biate tsya biǝ , ‘ Lǝ utsyuǝ ataninko Disumuyo eto lebaa , kataninko kamǝ mankle wǝ , fɛɛ lǝ otaninko ǝtǝsa nnya ntǝkǝ lǝ Disumuyo eto leba nǝmǝ ǝsuǝǝ , nnya akle wǝ . ’
Nya ntsyǝ béba ǝnǝmi mmǝ ! Nte nnya nso bofe , ǝtǝsa nnyamǝ lee , Disumuyo eto leba nǝ dítǝ ǝtǝsa nnyamǝ díyifo kɛnkɛ .
Nyaso lǝ utidi éfi Disumuyo eto leba nǝmǝ óka ntamuu , ɔlɛ mu boka ɛyɛ lǝ keditǝtǝ eto leba nǝmǝ ku keditǝtǝ kenke ka ntǝkǝ lǝ leba nǝmǝ ǝsuǝ .
Nya lǝ óka ntamu okpadi Disumuyo Kplɛɛ , ɔlɛ mu boka kakpadi Disumuyo ku Onanto we nsi lǝ mfó tsya .
Nya lǝ utsyuǝ ákpadi katoo , ɔlɛ Onanto eto lekankpomɛ ku nwǝ lǝǝsiǝ lǝ ni bokpadi .
“ Mǝǝtǝ mi mbɔbɔɛ , mi afi eto bateasa ku Farisifɔ ! Mi ǝnǝmi ǝnǝmi eto betidi ! Biefi kayoma eto bekolenkǝ bia laanyi fififi bia biakpe eto lekpafosile kǝtǝ Onanto , fɛɛ bɛni nya bienyifo lǝ kɔfi eto asa tete nnya nso bofe ǝsuǝ , nnya ni bɔyɛ lǝ kusu ǝsuǝ , kaminsǝnyǝnyǝ , ku ɔnukualɛdidi . Nyamfo ele bǝ biyifo bifi bekpe lǝ afɛfɛ nyamǝ ǝsuǝ .
Mi batɔnkotɔnko ba ni bǝnǝmba ! Biayɛ ekubi kǝlǝkǝ lǝ nte ǝsuǝ , fɛɛ asa nnya biamini amɔ eso ɔtɔmini ku lekoko .
“ Mbɔbɔɛ mǝǝtǝ mi afi eto bateasa ku Farisifɔ ! Ǝnǝmi ǝnǝmi eto betidi ! Biǝflǝ mi akɔbe ku kakpɛ eto kama , fɛɛ nnya kafoo eyi ku asa bua fe kase mi tsya lebia nya biyi ku asa nnya béfo lǝ ǝsuǝale ku lǝ mɔ hã ete eto lɛlɛkɛsǝ ǝsuǝ .
Fǝ Farisinyǝ unǝmba , tsyiko fǝ lɛkɔbe buflǝ lǝ kafo , ete ni kama tsya ebole kɛnkɛnkɛ .
“ Mbɔbɔɛ mǝǝtǝ mi afi eto bateasa ku Farisifɔ ! Ǝnǝmi ǝnǝmi eto betidi bini ! Bite fe edi nnya bákua bǝńyǝnsǝ laanɔ bobe . Fɛɛ nnya kǝmiǝ eyi ku bakɔ bubu ku ekubi biabia .
Nko ke bele betidi ba lɛlɛkɛ lǝ betidi eto ǝnǝmi , fɛɛ biyi ku kawɛ ku ditsyǝbi bua .
“ Mbɔbɔɛ mǝǝtǝ mi afi eto bateasa ku Farisifɔ ! Ǝnǝmi ǝnǝmi eto betidi ! Bieku edi sɛɛ kǝtǝ Onanto eto bǝnyɛlǝkǝtidi ba dísiǝ nkpǝ sɛɛ nya bialɔ nnya kukɔnɔ .
Nya biatɛyi biǝ , ‘ Lǝ nnya ete busiǝ nkpǝ lǝ lefe nǝ bo banamǝ dísiǝǝ , eni bienyifo lesa nǝ béyifo , balo Onanto eto bǝnyɛlǝkǝtidi . ’
Nyaso befo nnya sitinti biǝ , mi eyifosa afo nnya ekpe bǝ biyifo mba lélo Onanto eto bǝnyɛlǝkǝtidi eto befluflu .
Nyaso bisukosǝ lǝ belosǝ lesamǝ mi banamǝ dítsyǝ kasɔ .
“ Mi betidi bua , biyifo fe bawa eto bebi eto bebi ! Bibu biǝ biofo butsyetsyi kedu lǝ Onanto eto kotonǝnǝ lǝ ditefɛnku manlo ǝsuǝ ?
Lǝ nyamfo esoo , nlɛ mi bɔtɛyi minkǝ , mootsyese mi Onanto eto bǝnyɛlǝkǝtidi , babesibe ku bateasa , Biolo mǝ bǝtsyuǝ , bɛsɔ bǝtsyuǝ lǝ uyikabie , nya biɔblɛ bǝtsyuǝ lǝ Disumuyo , nya biutǝkǝko mǝ idu lǝ umǝ isu umǝ .
Lǝ nyamfo esoo , kotonǝnǝ itǝ mba lélo betidi ba dímenyifo kabua saa ebutǝkǝ mi lǝ ǝsuǝ , idu lǝ Abel wǝ dímenyifo ɔsɛɛ nyǝ lǝ Onanto eto ǝnǝmi eto kɔtɔ , isu Sakaria , Barakia eto ubi , nwǝ belo lǝ Disumuyo ku kedikǝtǝkɔ eto leba eto nti eto kɔtɔ .
Nlɛ mi bɔtɛyi sitinti minkǝ kɔtɔ komfó kenke tǝkǝ mmi mba nsi nkpǝ mmi lǝ ǝsuǝ .
“ Yerusalem , Yerusalem , fǝ lélo Onanto eto bǝnyɛlǝkǝtidi nya fákpɔ Onanto eto batɔnkpe ba ótsyese aba ! Nla sesia sesia miǝ maasɔ fǝ betidi lebo lǝ mɔ akɔ , fe kase ukusɛsiǝle laakpa wǝ bebi kakpe lǝ wǝ mbamba kalɔ , fɛɛ biǝntǝ kusu nko .
Lǝ nnya esoo , fǝ Disumuyo ebubu kǝtsyǝ fufu .
Idu mɔmɔ ɛntɔɔ , nlɛ mi bɔtɛyi miǝ , biensi embunyǝ mɛ bio isu se lefe nǝ bɛtɛyi biǝ , ‘ Onanto kpo nwǝ nlɛ bubǝ lǝ Bonamute eto diye ǝsuǝ atsyɔ . ’ ”
Se Yesu lɛbɔ lǝ Disumuyo mfo ɔntɔɔ , wǝ bakasebi ǝbǝ wǝ ɔflɔ bǝ baaté wǝ kase báto Disumuyo nǝmǝ ku ke ayo kenke .
Fɛɛ ɔ́tɛyi mǝ nkǝ , “ Bɛlɔ bebe nyamfo kukɔnɔ . Itsyise nlɛ mi bɔtɛyi minkǝ booba ayo nyamfo kenke , bǝ lɛ leba lɔni embubu ditǝkǝ lǝ ni utsyuǝ ǝsuǝ . Boosensǝ nyamblɛ bewui . ”
Se Yesu dísu unsi lǝ Nnuǝbi eto Eyi eto Kɔtini ǝsuǝǝ , wǝ bakasebi ǝbǝ wǝ ɔflɔ buɛɛ nya bátɔ wǝ bǝnkǝ , “ Tɛyi bo lefe nǝ kawunsiǝ eto kalosǝkɔ luubǝ ku lesa nǝ luubǝ nnya loote bǝ fǝ businkli kǝbǝ eto lefe eboyo . ”
Yesu átɛyi mǝ nkǝ , “ Bebe kukɔnɔ biǝ kuutsyuǝ saa manwɛ mi okpe .
Betidi kpǝ ebubǝ ba luufi mɔ diye bǝbǝ batɛyi mi bǝnkǝ , ‘ Mɔ ni Nwǝ Ǝmǝ Bákpo Ɔhile Bǝtsyǝ , ’ bǝ lǝ bawɛ betidi kpǝ bakpe .
Biɔnɔ ama eto kudu ku ama eto etiki lǝ katsyontsyokɔ ku kaka lɛfi . Fɛɛ bíǝntǝ lǝ nyamfo lǝ ekpe mi sikpi . Ele bǝ asa nyamfo bǝ , fɛɛ yante bǝ kalosǝkɔ eboyo tɔ .
Nsɔ eto betidi ebɔkpɔ ama ku mǝ bǝtsyuǝ . Nya sekakedikɔ ebotaka sińyǝ lǝ se utsyuǝ ǝsuǝ . Nya kukpɛnsɛ luubǝ lǝ nlebe kpǝ . Nya nsɔ tsya luutinkǝ lǝ nlebe nlebe .
Nyamfo kenke ebuyifo fe kase kalelefo lǝǝtsyǝ usio kasɔ ku bunǝ .
“ Lǝ lefe nǝmfóo , boomuǝ mi befi mi bakpe lǝ ani bǝtǝ bǝ bate mi ohiã , nya boolo mi kulaa tsya . Kawunsiǝ eto betidi kenke ebukisi mi lǝ mɔ disi eso .
Betidi kpǝ ebonyansǝ mǝ bofokanɔ . Boofi mǝ bǝtsyuǝ bakpe lǝ ani bǝtǝ balo nya bookisi mǝ bayimi bǝtsyuǝ .
Betidi kpǝ ebɔbɔ batɛyi bidia bǝnkǝ mǝ ni Onanto eto bǝnyɛlǝkǝtidi nya bɔɔwɛ betidi kpǝ bakpe .
Abuayifoyifo ebufui ekpe nya mba dikafo banɔ kpǝ eto lelabi itǝ bǝtsyuǝ lɔɔni .
Fɛɛ nwǝ luunyǝ kekleke isu ese kalosǝkɔ , ebunyǝ nkpǝ manlo .
Boobe Onanto eto sekakedikɔ eto Ditiki Sɛɛ nǝmǝ letsya lǝ kawunsiǝ bafia , itǝ lǝ utsyuǝ saa lǝ uńyǝ kusu ɔnɔ ni , nnya kama fɛ kalosǝkɔ luubǝ nɛ .
“ Buinyǝ ekpinsa nyamǝ luubǝ ińyǝ lǝ kakɛnkɛkɔ kamǝ fe kase Onanto eto unyǝlǝkǝtidi Daniel lɛtɛyi útsyǝ . Yuuńyǝ lǝ kakɛkɛnkɔ kamǝ . Nya fǝ ke lékla kukue komfoo , nɔ nyamfo kasɔ wuee .
“ Nya lǝ lefe nǝmfóo , mimba nkpe lǝ Yuda eto kasɔ , tsyetsyi besu atini ǝsuǝ .
Utidi wǝ ntǝkǝ lǝ diyo disi , wanyifǝ ubǝ kasɔ nkǝ wǝǝbǝ ufi kulesa lǝ wǝ diyo kafo .
Utidi wǝ nkpe lǝ ɔkuɛ mensi sinkli ubǝ oto nkǝ wǝǝbǝ ufi wǝ kafia .
Fɛɛ mbɔbɔɛ mǝǝtǝ bafonlɛ ku bebiambe ba nlɛ bebisambi bɔyimisǝ lǝ lefe nǝmfo ǝsuǝ .
Bɛlɛ Onanto lekpakpa biǝ mmi ditsyetsyife nǝmǝ mǝntǝkǝ lǝ lɛyɔ lefe nye Ɔnwɛditsyǝyi ǝsuǝ .
Itsyise kayinyǝnyǝ kekleke ka luubǝ lǝ lefe nǝmfóo , ke okle mǝmbǝ tɔ kǝnyǝ itsyi lǝ kawunsiǝ eto ketsykokɔ ke . Nya ke okle tsya ensiembubǝ kǝnyǝ .
Fɛɛ Onanto ébose nnya uyi útsyǝ nkǝ wuulǝkǝ eyi nyamǝ ubu . Lenni nko esoo , eni utidi sa embubu usiǝ lǝ nkpǝ . Fɛɛ lǝ betidi ba Onanto díkǝlǝkǝ utsyǝ esoo , wuulǝkǝ eyi nyamǝ ubu .
“ Nyaso lǝ utsyuǝ átɛyi mi nkǝ , ‘ Bebe ! Nnyǝ Nwǝ Onanto Lékpo Ɔhile Utsyǝ nkpe mfo o-o , ’ nye ‘ Nnyǝ wǝ nkpe mmǝǝ , ’ mamfo wǝ anɔ .
Itsyise badia ba laatɛyi bǝ mǝ ni mba Bákpo Ɔhile Bǝtsyǝ ku mba tsya bǝ mǝ ni Onanto Eto Bǝnyɛlǝkǝtidi ebotaka bǝbǝ . Nya booyifo ayanisa kplɛ kplɛ kpǝ bate , bǝ lǝ boofo kulaa tsya , bɔɔwɛ betidi ba Onanto dílǝkǝ utsyǝ bakpe .
Bɛnɔ biǝ mbɔtɛyi mi nyamfo ntɔnsǝ fɛ lǝ lefe nǝmǝ lǝ leyo .
“ Nye lǝ betidi átɛyi mi bǝnkǝ , ‘ Okpe lǝ mfimintii , ’ biensu bebe . Nye lǝ bátɛyi mi bǝ ‘ Okpe lǝ diyo kafo mfoo , ’ biamfo bɛnɔ .
Itsyise Utidi Eto Ubi eto bubǝ ebutsyǝ fe kase kato laato ɔsi mia mia , lǝ kofekatokɔ kǝnyǝndǝ kakpo lǝ kofe eto diyokedufǝkɔ seka .
Kaka lesakpǝnkpǝ ntee , mfo ebintsyǝ lǝǝsiǝ nɛ .
“ Lǝ kanyinyǝnyǝ kamfo eto kamaa , kofe ebona tũũ , nya kofande tsya ensiembuyǝnde , nya befandebi loolo bitsyi kato , nya kato eto ǝsuǝale luutinkǝ nya yɔɔnyi lǝ nnya ńyǝnkɔ .
“ Nya Utidi Eto Ubi eto ditsyǝbi nǝmǝ lɔɔbɔ bǝnyǝ ɔnlɛ bubǝ lǝ asɔmiloku ǝsuǝ . Nya kawunsiǝ eto betidi kenke luuwi nku lǝ bǝnyǝ Utidi Eto Ubi ntǝkǝ lǝ asɔmiloku ǝsuǝ ɔnlɛ bubǝ lǝ diyǝnde ku ǝsuǝale kplɛ ǝsuǝ .
Buufe kakpatsyaku kplɛ nya wootsyese wǝ batɔnkpe kawunsiǝ eto akpɔ ana nyamǝ , nya bookpa betidi ba úlǝkǝ útsyǝ idu lǝ kawunsiǝ eto disi lɔni isu disi nǝ .
“ Bekase asa itsyi lǝ kudiyi ǝsuǝ lǝ kase koata kabɔ afanto fɔfɔ . Lefe nǝ binyǝ kudiyi ditsyiko bota kǝlǝkǝ afantoo , biate biǝ kasɔminte boyo kalo .
Nko ke lǝ binyǝ asa nnya kenke mínkatɛyi míntɔnsǝǝ , bete biǝ kalosǝkɔ kamǝ eboyo kalo .
Nlɛ mi bɔtɛyi sitinti minkǝ asa nyamfo kenke ebubǝ fɛ mba nsi nkpǝ mfo luukpǝ balo .
Kato ku kasɔ ebubǝ kafe , fɛɛ mɔ etiki embubǝ efe kulefe .
“ Kuutsyuǝ saa enyi diyi nye lefe nǝmǝ kalosǝkɔ luubǝ . Onanto eto Batɔnkpe nye Ubi ǝmǝ kulaa tsya enyi . Anto hã nyi .
Utidi Eto Ubi eto bubǝ ebuyifo fe kase íbǝ lǝ Noa eto lefe .
Lǝ lefe nǝ lɛtɔ ntu eto buyi bomǝǝ , betidi ékedi , bǝkǝnǝ , basani ku besio ákakpa bǝtsyuǝ isu ese diyi fɛfɛ nǝ Noa dídufǝ lǝ kufue komǝ kafo .
Fɛɛ bánte lesa nǝ nlɛ bubǝ isu ese lefe nǝ ɔsɔmi lɛni , ntu díyi bókpa mǝmblɛ kenke búdunko . Nko ke yuutsyǝ lǝ Utidi Eto Ubi eto dibǝfe tsya nɛ .
Lǝ lefe nǝmfóo , basani inuǝ ebuńyǝ lǝ ɔkuɛ bekeyifo keyifo fɛ wookpa ɔni udunko nya uubu ɔni bǝtsyǝ .
Besio inuǝ ebuńyǝ bǝkǝkuǝ antabi , fɛɛ Onanto ebutsyi ɔni udunko nya uubu ɔni utsyǝ .
“ Nyaso bitǝkǝ ǝnǝ , itsyise binnyi diyi nǝ mi Onamute luubǝ .
Lǝ oyosate áte dinǝ uyu luubǝ wǝ keyukɔ , eni wuutǝkǝ ǝnǝ ukase ni . Nya weembutǝ kusu nkǝ uyu ǝmǝ dufǝ , oba wǝ diyo uyu wǝ .
Nko ke ele bǝ fintsya muǝ ǝsuǝ ǝtsyǝ , itsyise Utidi Eto Ubi ǝmǝ ebubǝ lǝ lefe nǝ fannlɛ wǝ kusu bobe .
“ Owoe ni uyifoyifo sɛɛ wǝ ni obesibe ? Wǝ ni uyifoyifo wǝ , wǝ Onamute dífi útsyǝ lǝ wǝ beyifotsyuǝ eto kɛnyɛ , nkǝ úkǝtǝ mǝ lesa lǝ lefe ǝsuǝ .
Nte disuǝyuǝ nǝ eto okle yuudi itǝ uyifoyifo ǝmfo lǝ wǝ Onamute ǝbǝ unyǝ wǝ ɔnlɛ buyifo lǝ kusu ǝsuǝ !
Nlɛ fǝ bɔtɛyi sitinti minkǝ Onamute ǝmfo ebufi uyifoyifo ǝmfo utsyǝ lǝ wǝ bikǝ kenke eto kɛnyɛ .
Fɛɛ lǝ uyifoyifo bua unii , wɔɔtɛyi wǝ ǝsuǝ nkǝ , ‘ Mɔ Onamute embubǝ mɔmɔ ! ’
Nyaso wuutsyiko wǝ beyifoyifotsyuǝ bɔblɛ , nya ukedi , ukǝnǝ ku betekpe .
Nya wǝ Onamute ǝmǝ ebubǝ lǝ diyi lɔni nǝ ɔnlɛ wǝ kusu bobe ku lefe nǝ unnyi .
Onamute ǝmǝ ebunǝ wǝ koto sitinti . Nya wuunǝ wǝ koto kekleke fe kase ińyǝ itǝ ǝnǝmi ǝnǝmi eto betidi seka ! Mfó nya wuuwi keku wɔɔyimi animi !
“ Lefe nǝmfóo , mmǝ seka Onanto eto sekakedikɔ luutsyǝ nɛ . Yuutsyǝ fe mbitɛ lefosi ba léto mǝ kakandiɛ bǝ beesu batsyako ɔkafɔse utsyuǝ .
Mǝ nti eto ɛnɔ eeninǝ , nya ɛnɔ fɛfɛ tsya eyifo babesibe .
Ɛnɔ ba leeninǝ étsyi kakandiɛ , fɛɛ béntsyi nnuǝbi lǝ asa ǝsuǝ báwunisǝ .
Nya babesibe bamǝ alɛɛ , mǝ étsyi nnuǝbi báwunsǝ lǝ mǝ asa ǝsuǝ ku kakandiɛ kamǝ .
Se Okafɔse ǝmǝ léfe kama ku bubǝ esoo , mbitɛ bomǝ étsyiko selabe butinkǝ nya bálabe selabe .
“ Ntsyenti lefee , bánɔ kudu bǝnkǝ , ‘ Nnyǝ okafɔse ǝmǝ nlɛ bubǝ ! Betaka , bibǝ betsyako wǝ ! ’
“ Mfó nya mbitɛ bomǝ létaka nya bábesǝ mǝ kakandiɛ eto ute kato .
Nya mba leeninǝ lɛtɛyi babesibe bamǝ bǝ , ‘ Bitǝ bo mi nnuǝbi bomǝ eto ntsyuǝ itsyise bo kakandiɛ lɛ bɔni . ’
“ Nya babesibe bamǝ lɛtɛyi mǝ bǝnkǝ , ‘ Bo nnuǝbi emboyo itǝ bo ku mi , nyaso bisu mba laate ɔflɔ , lǝ bisu beya butsyuǝ bitǝ ǝsuǝ . ’
“ Nya kase bésu mu kayakɔ koo , okafɔse ǝmǝ ǝbǝ údufǝ . Mbitɛ ɛnɔ ba dímuǝ ǝsuǝ ǝkǝko wǝ bédufǝ lǝ kaka banlɛ kusiǝ komǝ bokpa mfó nya béti siku .
“ Kamaa , mbitɛ fɛfɛ bomǝ tsya ǝbǝ bédufǝ nya bétsyiko siku bɔsɔ katɛyi nkǝ , ‘ Boanto , Boanto ! Sini bo lǝ budufǝ ! ’
“ Nya okafɔse ǝmǝ lɛtɛyi mǝ nkǝ , ‘ Kulefe , minnyi mi ! ’ ”
Mfó nya Yesu lélosǝ ɔ́tɛyi nkǝ , “ Nyaso bimuǝ ǝsuǝ bitsyuǝ , itsyise binyi diyi nye lefe nǝ muubǝ .
“ Lefe nǝmfóo , Onanto eto sekakedikɔ ebutsyǝ fe mmǝ . Lefe lɔnii , Osani utsyuǝ akɛ , wǝ léla nkǝ lǝ usu kusu kutsyuǝ nyaso ókpadi wǝ beyifoyifo nya úfi wǝ bikǝ ókpe mǝ lǝ ani .
Útǝ utsyuǝ saa lesa nǝ wuukefi keyifo lǝ wǝ ǝsuǝale ǝsuǝ , nya ɔnii , útǝ wǝ sika eto atabi akpi anɔ . Nya obambaa , útǝ wǝ akpi ǝnuǝ . Utsyǝfǝǝ , útǝ wǝ kɔkpi kɔni . Nya údu úsu wǝ kusu komǝ .
Uyifoyifo wǝ léfo atabi eto akpi anɔɔ , ésu ɔ́tsyi ɔ́wuninsǝ lǝ nnya ǝsuǝ nya únyǝ akpi anɔ útǝkǝsǝ .
Nko ke nwǝ bǝtǝ akpi ǝnuǝ tsya dínyǝ akpi ǝnuǝ útǝkǝsǝ .
Fɛɛ uyifoyifo wǝ bǝtǝ sika eto atabi kɔkpi kɔnwɛɛ , úsu úku dibiǝ nya úfi wǝ Onamute eto atabi nyamǝ ɔ́kula mfó .
“ Lǝ lefe kɛntsye eto kamaa , beyifoyifo bamfo eto Onamute ǝmǝ ésinkli úbǝ nya údufǝ lǝ nkunta ku mǝ .
Uyifoyifo wǝ léfo sika eto atabi akpi anɔ , éfi akpi anɔ bamba óboko nya ɔ́tɛyi nkǝ , ‘ Bonamute , ǝtǝ mɛ sika eto akpi anɔ , nya mínyǝ akpi anɔ bamba mínkpe . ’
“ Wǝ Onamute ǝmǝ átɛyi wǝ nkǝ , ‘ Alɔ éyifo , uyifoyifo sɛɛ . Éyifo asa lǝ kusu ǝsuǝ nya fálɛ asa sɛkɛ ola , nyaso muufi fǝ ntsyǝ lǝ asa kpǝ eto kɛnyɛ . Dufǝ ǝbǝ lǝ ǝbǝ ǝnyǝnko mɛ disuǝyuǝ ! ’
“ Nya uyifoyifo nuǝfǝ wǝ bǝtǝ sika eto akpi ǝnuǝ tsya díbǝ nya ɔ́tɛyi nkǝ , ‘ Bonamute , ǝtǝ mɛ sika eto atabi akpi ǝnuǝ nya mínyǝ akpi ǝnuǝ bamba mínkpe . ’
“ Wǝ Onamute ǝmǝ átɛyi wǝ nkǝ , ‘ Uyifoyifo sɛɛ , éyifo lesa saa lǝ kusu ǝsuǝ tinti ! Se fálɛ asa sɛkɛ ola lǝ kusu ǝsuǝ esoo , muufi fǝ ntsyǝ lǝ kpǝ eto kɛnyɛ . Bǝ lǝ ǝbǝ ǝnyǝnko mɛ disuǝyuǝ ! ’
“ Mfó nya uyifoyifo wǝ léfo sika eto atabi kɔkpi kɔnwɛ tsya díbe nya ɔ́tɛyi nkǝ , ‘ Bonamute , nyi minkǝ eyifo utidi wǝ eto asa nkpe ale nnya fǝǝfǝsǝ asa lǝ kaka fámanto kuǝtsyuǝ . Nya faalɛ asa lǝ kaka fémense kulesa .
Nya se mínte sikpi esoo , mfi fǝ atabi nyamǝ nya mínku dibiǝ mímfi nnya mínkpe . Nyaso nyǝ fǝ atabi ni nyamfo . ’
“ Wǝ Onamute ǝmǝ átɛyi wǝ nkǝ , ‘ Fǝ uyifoyifo bua , ɔflɔ́ . Eyi fǝ meefi lesa kaka lǝ mánkpe nya mǝǝfǝsǝ asa lǝ kaka mánto kulesa .
Nyalɛ beso fémemfi mɔ atabi ésuko atabi kǝtsyǝkɔ bǝ lǝ mbǝǝ , lǝ nnyǝ nnya kutǝkǝ ? ’
“ Mfó nya onamute ǝmǝ lɛtɛyi nkǝ , ‘ Mɔmɔ , lɛ atabi nyamfo afo lǝ wǝ ani lǝ befi nnya bitǝ nwǝ nkpe akpi lefosi . ’
Itsyise utidi wǝ nkpe asaa , wǝ ke bonsi boofi ditsyuǝ bakpe bawunsǝ nɛ . Nya utidi wǝ kulesa lentee , sɛkɛɛ nte wǝ tsyaa , bɔɔlɛ ni bafo wǝ lǝ ani .
Nya uyifoyifo bimba ǝmfo alɛɛ , beto wǝ bekpe lǝ ketuntu ka nkpe lǝ lekple . Kaka mfóo , wuwi keku unǝ wǝ animi .
“ Lefe nǝ Utidi Eto Ubi ǝmǝ luubǝ lǝ wǝ diyǝnde ǝsuǝ ku Onanto eto batɔnkpe kenkee , wuusiǝ lǝ wǝ lekankpomɛ ǝsuǝ .
Nya kawunsiǝ eto ese eto betidi kenke lɔɔbɔ bǝńyǝ lǝ wǝ ǝnǝmi . Nya wuusǝnsǝ mǝ lǝ akpa ǝnuǝ fe kase nwǝ laayɛnko bebuki leesǝnsǝ basamu kǝlǝkǝ lǝ bate nti .
Wuuńyǝsǝ betidi sɛɛ lǝ wǝ kodiani , nya wuutǝ mba ni betidi bua ńyǝ lǝ wǝ kǝmǝni .
“ Nya Oka ǝmǝ lɔɔtɛyi mba ńyǝ wǝ lǝ kodiani nkǝ , ‘ Bibǝ , mi mba mɔ anto lékpo atsyɔ ! Bibǝ bidufǝ lǝ sekakedikɔ ka bálɔ bǝtsyǝ itǝ mi idu taa kawunsiǝ eto ketsyikokɔ ke .
Kukpɛnsɛ álɛ mɛ nya bítǝ mɛ lesa míndi , utukuɛ álɛ mɛ , nya bítǝ mɛ ntu mínnǝ . Nyifo ɔfɔ nya béfo mɛ békpe lǝ mi ayo .
Lefe nǝ mínyɛ leyaa , bítǝ mɛ kafia nti . Nya lefe nǝ mínlɛ bufii , bɛlɛ mɛ ola . Lefe nǝ bákpe mɛ lǝ diyo , bíbǝ bebe mɛ . ’
“ Mfó nya betidi sɛɛ bamǝ lɔɔtɔ wǝ bǝnkǝ , ‘ Bonamute , dimanfe búnyǝ kukpɛnsɛ nlɛ fǝ fɛ bútǝ lesa fédi , nye bútǝ fǝ ntu fǝnǝ ?
Dimanfe búnyǝ fǝ ɔfɔ fɛ bófo fǝ nye fányɛ leya bútǝ fǝ kafia féti ?
Dimanfe bɔ́nɔ bǝ alɛ bufi nye bǝ akɛ lǝ diyo fɛ búbǝ bóbe fǝ ? ’
“ Mfó nya Oka ǝmǝ luutǝ mbuayɛ nkǝ , ‘ Nlɛ mi bɔtɛyi minkǝ , lefe saa nǝ fáwunsǝko utsyuǝ wǝ lǝmbǝ dibu saa lǝ mɔ bayimi bamfo ntii , mɔ féyifo fǝtǝ . ’
“ Mfó wɔɔtɛyi mba ńyǝ lǝ wǝ kǝmǝni nkǝ , ‘ Bidu mɛ lǝ ɔflɔ , mi mba Onanto díkudi ! Bisu bidufǝ lǝ ditefɛnku manlo nǝ Onanto létsyaka útǝ Obonsam ku wǝ batɔnkpe !
Kukpɛnsɛ álɛ mɛ , fɛɛ bɛni bíǝntǝ mɛ lesa ndi . Utukuɛ álɛ mɛ , fɛɛ bíǝntǝ mɛ ntu nko ke .
Nyifo ɔfɔ wǝ díbǝ ɔ́sɔnɔ mi , tsya bíamfo mɛ . Nyɛ leya tsya bíenti mɛ kafia . Nnɔ bufi , bákpe mɛ lǝ diyo , fɛɛ bíǝmbǝ bisiǝsǝ mɛ . ’
“ Mfó buutǝ wǝ mbuayɛ bǝnkǝ , ‘ Boanto , lemanfe búnyǝ kukpɛnsɛ lɛlɛ fǝ , nye ututkuɛ lɛ fǝ , nye féyifo ɔfɔ , nye fányɛ leya , nye fanlɛ bufi , nye fakɛ lǝ diyo fɛ bóǝmbǝ bobe nye bɔ́wunsǝko fǝ ? ’
“ Oka ǝmǝ ebutǝ mbuayɛ nkǝ , ‘ Nlɛ mi bɔtɛyi minkǝ , lefe nǝ eto lefe bíenyifo kasɛɛ bítǝ betidi ba bíembu kulesa lǝ mɔ bǝtsyuǝ bamfo ntii , mɔ uni bíenyifo kulesa bitǝ ! ’ ”
Yesu átɛyi ólosǝ nkǝ , “ Nyaso boofi mba mfo batsyese kanyi kǝnyǝkɔ itǝ manlo manlo . Nya betidi sɛɛ bamfóo , mǝ ebunyǝ nkpǝ bo lǝmbɔkɛ kalokɔ kulefe kulefe . ”
Se Yesu lɛtɛyi asa nyamfo kenke ólosǝǝ , ɔ́tɛyi wǝ bakasebi nkǝ ,
“ Iyifo mi bote bǝnkǝ ibu eyi ǝnuǝ lǝ Ukpǝ Asa Bo Ɔ́yila eto Diyi nǝmǝ lǝ leyoo , nya boofi Utidi Eto Ubi bǝtǝ bǝ basɔ wǝ bamanklasǝ lǝ kuyi ǝsuǝ . ”
Nya besumunyǝ ninǝ ku umǝ eto beninǝ dísu bátsya lǝ Usumunyǝ ninǝ Kenke Kayafa eto diyo .
Befi nsusu bǝ boomuǝ Yesu kalɔkalɔ lǝ balo wǝ .
Bátɛyi tsya bǝnkǝ , “ Yanle bǝ bumuǝ wǝ lǝ diyi nǝmǝ budi kǝmiǝ , lenni nko betidi bamǝ ebunyǝnki bataka bǝńyǝ bo lǝ ǝsuǝ . ”
Yesu ésu Simon wǝ dífi bufi sia eto diyo lǝ Betania .
Lefe nǝ Yesu nsi ɔnlɛ budii , usio utsyuǝ ǝbǝ wǝ ɔflɔ , wǝ dítsyi nnuǝbi alabasta eto dituntu nǝ ókpo nnuǝbi tɔ bo laanyi fififi , bo léfo koya tinti óboko mfó , nya úfi mu ókpo Yesu lǝ disi .
Se Yesu eto bakasebi dínyǝ nyamfoo , kafo ányi mǝ . Bátɔ ǝsuǝ bǝnkǝ , “ Beso óbiasǝ nnuǝbi bomfo nko ?
Boofo nnuǝbi bomfó boté itǝ koya kplɛ , befi atabi nyamǝ bǝtǝ bakombo ! ”
Se Yesu lɛnɔ lesa nǝ banlɛ bɔtɛyii , ɔ́tɛyi mǝ nkǝ , “ Beso bɛnlɛ usio ǝmfo bule ? Lesa sɛɛ dini úyifo útǝ mɛ .
Bakombo kpe mi lenti lefe saa . Fɛ , mɔɔ inni lefe saa mɔɔkɛ mi lǝ ɔflɔ .
Se usio ǝmfo dífi nnuǝbi bomfo ókpo mɛ lǝ ǝsuǝ , ɔ́lɔ mɛ utsyǝ itǝ mɔ bubike .
Nlɛ mi bɔtɛyi sitinti minkǝ kawunsiǝ eto kaka ke boobe Ditiki Sɛɛ nǝmfo letsyaa , boofi nnya usio ǝmfo díyifo bakakloma wǝ . ”
Mfó nya bakasebi lefosi inuǝ bamǝ eto ɔni , wǝ baakpo Yuda Iskariot dísu besumunyǝ ninǝ ɔflɔ .
Nya úsu ɔ́tɔ mǝ nkǝ , “ Be biutǝ mɛ lǝ ndu Yesu ntǝ mi ? ” Bákla sika flubia fosi ǝtsyǝ béfi bǝtǝ wǝ .
Idu lǝ lefe nǝmfóo , útsyiko esu bɔbɛbɛ kase wuudu Yesu utǝ mǝ .
Lǝ Abolo Menyenki eto Eyididi eto diyi tutɛ ǝsuǝǝ , bakasebi bamǝ ǝbǝ Yesu ɔflɔ nya bátɔ wǝ bǝnkǝ , “ Sie faala fǝ bɔlɔ butsyǝ butǝ fǝ itǝ Ukpǝ Ása Bo Ɔ́yila eto diyi nǝmǝ budi ? ”
Ɔ́tɛyi mǝ nkǝ , “ Bisu osani utsyuǝ ǝmǝ ɔflɔ lǝ umǝ ǝmǝ lǝ bɛtɛyi wǝ biǝ , ‘ Oteasa nkǝ , “ Mɔ lefe éboyo . Mɔ ku mɔ bakasebi ebudi Ukpǝ Ása Bo Ɔ́yila eto didisa nǝmǝ lǝ fǝ diyo . ” ’ ”
Bakasebi bamǝ éyifo fe kase Yesu lɛtɛyi mǝ , nya bánwa Ukpǝ Ása Bo Ɔ́yila eto didisa nǝmǝ bǝtsyǝ mfó .
Se ditsyitsyo lefe léyoo , Yesu ku wǝ bakasebi lefosi inuǝ bamǝ ǝbǝ bǝsiǝ kasɔ itǝ lesa budi .
Lǝ lesa nǝmǝ kedikɔɔ , Yesu átɛyi mǝ nkǝ , “ Nlɛ mi bɔtɛyi minkǝ , mi nti eto ɔni ebudu mɛ utǝ . ”
Ditiki nǝmfo ǝlǝ bakasebi bamǝ tinti nya bétsyiko wǝ bɔtɔ ɔni ɔni bǝnkǝ , “ Bonamute , mɔ fanlɛ lee ? ”
Yesu ǝtǝ mbuayɛ nkǝ , “ Utidi wǝ bonko wǝ nlɛ kɔni bokpe lǝ ɔkpɛ ɔni kedi uni luudu mɛ utǝ .
Mɔ , Utidi Eto Ubi , ebukpǝ fe kase báwɔni lǝ Awɔnisa Kɛnkɛ eto Kukue ǝsuǝ . Fɛɛ mbɔbɔɛ itǝ utidi wǝ luudu Utidi Eto Ubi utǝ . Lǝ nnya ete bánle utidi ǝmǝ eni ɛlɛkɛ itǝ wǝ eso . ”
Yuda wǝ lǝǝbǝ Yesu budu kǝtǝ tsya átɔ nkǝ , “ Oteasa , sitinti inni mɔ fanlɛ , lee ? ” Yesu ǝtǝ mbuayɛ nkǝ , “ Fǝ lɛtɛyi . ”
Se banlɛ lesa budii , Yesu éfi abolo , nya ɔ́sɔ ani nya úbudi wǝ nya úfi útǝ wǝ bakasebi ɔ́tɛyi nkǝ , “ Befo lǝ bidi . Nyamfo ni mɔ ǝsuǝ eto sinǝ nɛ . ”
Nya úfi lɛkɔbe ku nte nya ɔ́sɔ Onanto ani , nya úfi útǝ mǝ nkǝ , “ Mimblɛ fo binǝ .
Nyǝ mɔ kɔtɔ ko ni kakle lǝ Onanto ku wǝ betidi eto nti . Kɔtɔ ko minfi minlɛ bokpo kasɔ lǝ betidi kpǝ eto disi , bǝ lǝ Onanto lǝ ufi mǝ abua ɔtsyɛ mǝ .
Nlɛ mi bɔtɛyi sitinti minkǝ , mensiembunǝ nte bomfo eto okle isu ese lefe nǝ mɔ ku mi luunǝ nte fɔfɔ lǝ mɔ Anto eto sekakedikɔ . ”
Nyamfo eto kamaa , bésǝ kusǝ bátɛsǝ Onanto , nya bédu bésu Nnuǝbi eto Eyi eto Kɔtini ǝsuǝ .
Nya Yesu lɛtɛyi mǝ nkǝ , “ Mmi eto ketsye kamfoo , mimblɛ ebutsyetsyi bidu mɛ lǝ ɔflɔ , nya mɔ mate luubu . Itsyise Awɔnisa Kɛnkɛ eto Kukue átɛyi nkǝ , ‘ Onanto ebolo nwǝ lǝǝtsyǝ basamu bamǝ nya basamu bamǝ luusǝnsǝ . ’
Fɛɛ lǝ batakasǝ mɛ betsyiko ɔkɔmǝǝ , mɔɔtɔ mi sɛtɔ nsu Galilea . ”
Petro éfe kɛnyɛ ɔ́tɛyi Yesu nkǝ , “ Lǝ bafɛfɛ kenke ani fǝ tsyaa , memboyani fǝ ntsyǝ kulefe ! ”
Mfó nya Yesu lɛtɛyi Petro nkǝ , “ Nlɛ fǝ bɔtɛyi minkǝ ketsye kamfo fɛ ukusɛ luutǝ kɛnyɛ , ǝbɔtɛyi sitsyǝ fǝnkǝ enyi mɛ . ”
Petro ǝtǝ mbuayɛ nkǝ , “ Mǝmbɔni fǝ kulefe , lǝ ibǝ bǝ bonko fǝ kpe kulaa tsya . ” Nya bakasebi fɛfɛ kenke tsya lɛtɛyi nko .
Nya Yesu ku wǝ bakasebi dísu kaka baakpo Getsemane , nya ɔ́tɛyi mǝ nkǝ , “ Bisiǝ mfo lǝ nsu sɛtɔ mǝ nsu nto ola . ”
Ókpa Petro ku Sebedeo eto bebi inuǝ bamǝ ɔ́yɛnko . Údufǝ lǝ kawɛndo ǝsuǝ , nya útsyiko butinkǝ kekleke .
Nya ɔ́tɛyi mǝ nkǝ , “ Kanyi ka nkpe mɛ lǝ utu fui tinti bǝ kába mɛ ǝsuǝ . Bisiǝ mfo lǝ bikase ku mɛ . ”
Ɔ́yɛ úsu sɛtɔ sɛkɛ nya ókpo lǝ kasɔ úfusǝ ǝnǝmi , nya óto ola nkǝ , “ Mɔ Anto , lǝ yɔɔlɛkɛɛ , takasǝ bulǝ bomfo lǝ mɛ ǝsuǝ . Fɛɛ menyifo lǝ mɔ lelabi ǝsuǝ bomu lǝ fǝ lelabi ǝsuǝ . ”
Se úsinkli úsu bakasebi itsyǝ bamǝ ɔflɔ , únyǝ nkǝ bálabe selabe , nya ɔ́tɔ Petro nkǝ , “ Nyaso mi basini bamfo embofo ǝnǝ butǝkǝ ku mɛ itǝ lebombosɔsɔ lɔni hã ete ?
Bitǝkǝ ǝnǝ lǝ beto ola bǝ biembudufǝ lǝ botokabe ǝsuǝ . Lɛwɔnɔ nǝmǝ lɛ bola , fɛɛ ǝsuǝ eto sinǝ ayɔkpɔ . ”
Yesu esi úsu dinuǝfǝ úsu oto ola ɔ́tɛyi nkǝ , “ Mɔ Anto , lǝ kanyi eto lɛkɔbe nǝ mǝǝbǝ bunǝ mfo embofe mɛ , nya iyifo fǝ lelabi bǝ nnǝ ni kokooko , nyalɛ tǝ lǝ ibǝ itǝ nko . ”
Se úsinkli úbǝ bioo , únyǝ nkǝ bakasebi bamǝ si balɛ selabe ko , nya bannlɛ ǝnǝmi bofo buminkli kulaa tsya .
Yesu esi údu lǝ mǝ ɔflɔ ditsyǝfǝ úsu óto ola fe kase óto ibǝ éfe .
Nya úsinkli úbǝ bakasebi bamǝ ɔflɔ nya ɔ́tɛyi mǝ nkǝ , “ Bisi belabe selabe bɛlɛ ɔnwɛ butsyǝ ? Bebe ! Lefe nǝmǝ eboyo bǝ befi Utidi Eto Ubi ǝmǝ bakpe lǝ betidi bua eto ani .
Betaka lǝ budu . Bebee , nwǝ nlɛ mɛ budu kǝtǝ ebɔfi . ”
Yesu ǝńyǝ ɔlɛ mǝ etiki budinko fɛ Yuda wǝ ni lefosi inuǝ bamǝ eto ɔni díbǝ údufǝ . Betidi ba ni besumunyǝ ninǝ ku batɔnkotɔnko ba bǝlǝkǝ ǝtǝkǝko wǝ , nya béntsyi nlande ku keyi .
Udundukǝtǝ ǝmǝ ǝtǝ báte batɔnsǝ bǝ , “ Utidi wǝ mɔɔbuta nsiǝsǝǝ , wǝ ni utidi wǝ bɛnlɛ bɔbɛbɛ nɛ . Bimuǝ wǝ . ”
Yuda ésu Yesu ɔflɔ nya lǝ kase únyǝ wǝ koo , ɔ́tɛyi wǝ nkǝ , “ Oteasa , diyuǝsǝ itǝ fǝ . ” Mfó nya ɔ́buta wǝ .
Yesu ǝtǝ wǝ mbuayɛ nkǝ , “ Ɔhɔ , kɔse lǝ eyifo lesa nǝ fǝbǝ keyifokɔ ! ” Mfó nya betidi bamǝ díbǝ Yesu ɔflɔ nya bǝmuǝ wǝ nya bákɔbe wǝ kekleke .
Mba ntǝkǝko Yesu eto ɔni ǝlǝkǝ wǝ kalande nya ówe Usumunyǝ Ninǝ eto ndomunyǝ eto koto .
Mfó nya Yesu lɛtɛyi wǝ nkǝ , “ Fi fǝ kalande akpe lǝ ke kakpekɔ . Betidi ba leetsyi kalande lǝ betidi ǝsuǝǝ , kalande ǝsuǝ baayɛ kǝkpǝ .
Biante biǝ moofo bɔwunsǝko bɔtɔ ketsyiko mɔ Anto ɔflɔ lee , nya lamfolamfoo , wootsyese wǝ batɔnkpe eto bamamanyǝ eto akpa lefosi ǝnuǝ itsyi kato ?
Fɛɛ lǝ ibǝ nkoo , ntsyǝ fɛ nnya báwɔni bákpe lǝ Awɔnisa Kɛnkɛ eto Kukue luubǝ itǝ ? ”
Nya Yesu dítsyi ǝnǝmi útǝ sitiditu siamǝ nya ɔ́tɔ mǝ nkǝ , “ Beso ele bǝ bitsyi keyi ku nlande bibǝ biǝ bibǝ mɛ kǝmuǝkɔ fe nwǝ ńyǝ lǝ Aba ǝsuǝ ? Diyi saa , nkɛ lǝ Onanto eto kesumuyo mfó nkate asa , fɛɛ bíǝmmuǝ mɛ .
Asa nyamfo kenke ǝbǝ nko bǝ lǝ asa nnya bǝnyǝlǝkǝtidi lɛtɛyi bǝtsyǝ lǝ Awɔnisa Kɛnkɛ eto Kukue ǝsuǝ lǝ ibǝ itǝ nko . ” Mfó nya wǝ bakasebi kenke dítsyetsyi bédu lǝ wǝ ɔflɔ .
Mba dímuǝ Yesu ákpa wǝ bésuko Usumunyǝ Ninǝ Kenke Kayafa eto diyo kaka besumunyǝ ninǝ ku umǝ eto beninǝ ku afi eto bateasa létsya bensi .
Petro ǝtǝko mǝ kama kama úsu taa Usumunyǝ Ninǝ Kenke eto lekpata kafo . Úsu úsiǝ lǝ bamamanyǝ bamǝ ɔflɔ nkǝ lǝ obe kase ditiki nǝmǝ dubǝ ibǝ .
Besumunyǝ ninǝ ku bakponkpo ba dísiǝ mfó kenke ábɛbɛ betidi ba luubǝ bala etiki bǝtǝkǝ Yesu lǝ bǝnyǝ kusu balo wǝ .
Fɛɛ bǝnnyǝ kulesa saa , ite bǝ betidi kpǝ ǝbǝ bála bidia bǝtǝkǝ wǝ lǝ ǝsuǝ tsyafɛ . Betidi inuǝ bǝtsyuǝ ǝbǝ
nya bátɛyi bǝnkǝ , “ Utidi ǝmfo átɛyi nkǝ , ‘ Mooba Onanto eto kesumuyo nǝmfo , nya lǝ eyi ǝtsyǝ ǝsuǝǝ , muusinkli nto ni nńyǝnsǝ . ’ ”
Usumunyǝ Ninǝ Kenke átaka úńyǝ nya ɔ́tɔ Yesu nkǝ , “ Anlɛ etiki nnya banlɛ bɔtɛyi kǝtǝkǝ fǝ lǝ ǝsuǝ mfo bɔnɔ ? Ǝmbǝ Kulesa fɔɔtɛyi lǝ nnya ǝsuǝ ? ”
Fɛɛ Yesu édi bi , wóantɛyi kulesa . Usumunyǝ Ninǝ Kenke ǝmǝ esi ɔ́tɛyi wǝ nkǝ , “ Lǝ Onanto wǝ nsi nkpe eto diye ǝsuǝǝ , nlɛ fǝ bɔtɛyi minkǝ tɛyi bo lǝ fǝ ni Onanto eto Ubi wǝ Bákpo Ɔhile Utsyǝ ǝmǝ . ”
Mfó nya Yesu dítǝ mbuayɛ nkǝ , “ Ee , ite fǝ kase fátɛyi . Fɛɛ nlɛ mi bɔtɛyi minkǝ idu mɔmɔ ɛntɔɔ , buinyǝ Utidi Eto Ubi se unsi lǝ Ǝsuǝalenyǝ Kenke eto kodiani . Nya biunyǝ se unsi lǝ asɔmiloku ǝsuǝ utsyi kato ɔnlɛ bubǝ ! ”
Lǝ nyamfo ǝsuǝǝ , Usumunyǝ Ninǝ Kenke ǝmǝ áfuadi wǝ awu ku lɛblɔfi nya ófa ɔ́tɛyi nkǝ , “ Édi mbusiotiki ! Boensihiã badansiɛ saa ! Bíɔnɔ mbusiotiki nnya údi mfo !
Ntsyǝ bibu ? ” Mǝmblɛ ǝtǝ mbuayɛ bǝnkǝ , “ Údi dikpi nya uńyǝ utǝ ukpǝ ! ”
Nya bétufǝ ntufǝ bákpo wǝ lǝ ǝnǝmi nya báblɛ wǝ . Nya mba lɛsɔ wǝ lǝ atosi ,
átɛyi bǝnkǝ , “ Lǝ Nwǝ Onanto Lékpo Ɔhile Utsyǝ fenii , tɛyi bo futsyǝ lɛsɔ fǝ ! ”
Petro ǝsiǝ lǝ lekple lǝ kpakpaakpe mfó fɛ Usumunyǝ Ninǝ Kenke eto usumubisiobi díbǝ mfó nya ɔ́tɛyi wǝ nkǝ , “ Fintsya ǝtǝkǝko Yesu wǝ ditsyi Galilea eto kasɔ . ”
Fɛɛ ɔ́ni nnya lǝ betidi bamfo kenke eto ǝnǝmi ɔ́tɛyi nkǝ , “ Mante lesa nǝ fanlɛ bɔtɛyi mfo ! ”
Nya údu mfó úsu úńyǝ lǝ diyo nǝmǝ eto kesie . Usumubisiobi bamba tsya ǝnyǝ Petro nya ɔ́tɛyi mba díńyǝ mfó nkǝ , “ Wuntsya ǝtǝkǝko Yesu Nasaretnyǝ ǝmǝ . ”
Bio Petro esi ɔ́ni nya óka ntamu ɔ́tɛyi nkǝ , “ Minyi osani ǝmǝ ko ! ”
Yanklɛ fɛ mba ńyǝ mfo díbǝ bátɛyi Petro bǝnkǝ , “ Ɛkpɛ mǝ ɔni feni , itsyise fǝ etikididi ǝǝlǝkǝ fǝ kate wuee . ”
Nya Petro lɛtɛyi nkǝ , “ Ekpe lǝ lesa saa bǝ ɔnukualɛ minlɛ bɔtɛyi minkǝ Onanto lǝ unǝ mɛ koto lǝ sidia minlɛ bɔtɛyi ! ” Lefe nǝmfo tutuutu nnya ukusɛ dítǝ kɛnyɛ .
Nya Petro lékloma lesa nǝ Yesu lɛtɛyi nkǝ , “ Fɛ ukusɛ luutǝ kɛnyɛɛ , ǝbɔtɛyi sitsyǝ fǝnkǝ enyi mɛ . ” Ɔ́bɔ úsu lekple nya úwi keku kekleke .
Se kale dísiǝ ku olesiǝtu , Besumunyǝ ninǝ ku umǝ eto beninǝ kenke átsya nya báse uyi bǝ boolo Yesu .
Bákpe wǝ lǝ amena nya bákpa wǝ bésu bákpe Romafɔ eto Aba eto Uninǝ Pilato lǝ ani .
Se Yuda , wǝ dídu Yesu lɛnɔ nkǝ bálo wǝ dikpǝnkpii , ífi wǝ tinti , nya úsinkliko sika flubia awosi ǝtsyǝ nyamǝ úsuko besumunyǝ ninǝ ku umǝ eto beninǝ bamǝ .
Ɔ́tɛyi nkǝ , “ Nyifo kabua bǝ mfi utidi wǝ dímenyifo kabua ntǝ miǝ balo ! ” Bǝtǝ mbuayɛ bǝnkǝ , “ Nyamfo manka bo nkpǝ . Fǝ etiki ni nyamfó ! ”
Yuda éfi atabi nyamǝ óto ókpe lǝ Onanto eto Disumuyo mfó , nya usu ókpe ukuǝ úkpe .
Nya besumunyǝ ninǝ bamfó lɛsɛ atabi nyamǝ nya bátɛyi bǝnkǝ , “ Atabi nyamfo eyifo kɔtɔ eto atabi , nya iyifo lesa nǝ ńyǝ lǝ bo kesumu eto kɔfi ǝsuǝ bǝ bufi atabi nyamfo bokpe lǝ bo kesumu eto otobe . Bo kɔfi eti nyamfo kusu . ”
Se bákpe disii , báse nya uyi bǝnkǝ befi atabi nyamǝ bésu báya Asa eto Otonto eto Kasɔ itǝ bafɔ eto kebikekɔ .
Nyamfo esoo , bǝtǝkǝ kasɔ kamǝ diye bǝ Kɔtɔ eto Kasɔ ibǝ ese lǝ mmi .
Itǝ lesa nǝ Onanto eto unyɛlǝkǝtidi Yeremia lɛtɛyi útsyǝ díbǝ itǝ nkǝ , “ Béfi sika flubia eto atabi fosi ǝtsyǝ , nya Israelfɔ lɛtɔnɔ bǝ boofo lǝ wǝ disi
béfi báya Otonto eto Kasɔ , fe kase Bonamute léla nkǝ nyifo . ”
Bákpa Yesu báboko Romafɔ eto Aba eto Unyɛsiǝ Ninǝ Pilato eto ǝnǝmi . Nya ɔ́tɔ wǝ nkǝ , “ Fǝ ni Yudafɔ eto Oka ǝmǝ ? ” Yesu ǝtǝ mbuayɛ nkǝ , “ Ee . Átɛyi kukɔnɔ . ”
Fɛɛ wántɛyi kulesa itsyi lǝ besumunyǝ ninǝ ku umǝ eto beninǝ eto nyɛ bo banlɛ bola kǝtǝkǝ wǝ ǝsuǝ .
Mfó nya Pilato lɛtɔ wǝ nkǝ , “ Etiki nnya banlɛ bɔtɛyi lǝ fǝ ǝsuǝ mfo manka fǝ lee ? ”
Fɛɛ íyifo Aba eto uninǝ ǝmǝ yani tinti se Yesu lɛni wémfe kɛnyɛ útǝ mbuayɛ saa .
Ídi Aba eto uninǝ lesa nǝ úkeyifo lɛlɛ saa lǝ bǝǝbǝ Ukpǝ Ása Bo Ɔ́yila eto diyi budi , bǝ oyani mba béti bákpe lǝ Aba eto diyo eto ɔni wǝ betidi kpǝ bamǝ lɛtɔ , utǝ mǝ .
Lǝ lefe nǝmfóo , mba bákpe lǝ diyo mfó eto ɔni akɛ , wǝ betidi nyi kukɔnɔ nya baakpo wǝ bǝ Baraba .
Nyaso lefe nǝ betidi kpǝ díbǝ bátsyaa , Pilato átɔ mǝ nkǝ , “ Owoe biala biǝ nyani ntǝ mi ? Baraba lee , lee Yesu wǝ betidi laakpo bǝ Nwǝ Onanto Lékpo Ɔhile Utsyǝ ? ”
Úyifo nko itsyise óte nkǝ kekisi eso Yudafɔ eto beninǝ bamfo lékpa wǝ báboko .
Lefe nǝ Pilato nsi ɔnlɛ lekpo nǝmǝ bokpoo , wǝ usiǝ átsyese wǝ ɔtɔnkpe nkǝ , “ Lǝkǝ fǝ ani lǝ utidi wǝ dímenyifo kabua saa mfo eto etiki ǝsuǝ , itsyise nsiǝ kola kǝnǝ eto ketsye itsyi lǝ wǝ ǝsuǝ , nnya dítǝ sikpi dímuǝ mɛ tinti ! ”
Besumunyǝ ninǝ ku umǝ eto beninǝ ábiasǝ betidi ba létsya mfo eto ato bǝnkǝ batɔ Pilato lǝ oyani Baraba utǝ mǝ lǝ balo Yesu .
Fɛɛ Pilato átɔ betidi ba létsya mfó nkǝ , “ Betidi inuǝ bamfo eto nti , nte nwǝ bela biǝ nyani ntǝ mi ? ” Bǝtǝ mbuayɛ bǝnkǝ , “ Baraba ! ”
Nya Pilato dísi ɔ́tɔ mǝ nkǝ , “ Nyalɛ , be ele bǝ nyifo ku Yesu wǝ baakpo bǝ Nwǝ Onanto Lékpo Ɔhile Utsyǝ mɔmɔ ? ” Mǝmblɛ kenke ǝtǝ mbuayɛ bǝnkǝ , “ Sɔ wǝ amanklasǝ lǝ kuyi ǝsuǝ ! ”
Fɛɛ Pilato átɔ mǝ nkǝ , “ Nte kabua ka úyifo ? ” Mfóo , bétsyiko bofa bembembe katɛyi bǝnkǝ , “ Sɔ wǝ amanklasǝ lǝ uyikabie ǝsuǝ ! ”
Se Pilato dínyǝ nkǝ wensiembofo kulesa buyifo lenni bulǝ ebubǝǝ , úfi ntu nya úflǝ ani lǝ sitiditu nǝmǝ eto ǝnǝmi nya ɔ́tɛyi nkǝ , “ Nnyǝ mɔ ani , nnyǝ mɔ akpa , mɔ ani ǝmbǝ lǝ osani ǝmfo eto bolo ǝsuǝ ! Mi etiki ini . ”
Sitiditu siamǝ kenke ǝtǝ mbuayɛ bǝnkǝ , “ Wǝ ukpǝ bǝ utǝkǝ lǝ bo ku bo bebi lǝ ǝsuǝ ! ”
Mfó nya Pilato léyani Baraba útǝ mǝ . Nya se útǝ báblɛ Yesu bálosǝ , óyani wǝ útǝ nkǝ básɔ wǝ lǝ uyi ǝsuǝ .
Nya Pilato eto bamamanyǝ lékpa Yesu bésuko Aba eto uninǝ eto diyo , nya bamamanyǝ ba kenke díbǝ bátsyilama wǝ .
Bǝlǝkǝ wǝ awu lǝ ǝsuǝ nya béfi awu sia bákpe wǝ .
Nya béfi biyu bédi lekpakpa bétsyisǝ wǝ lǝ disi fɛ béfi uyi bákpe wǝ lǝ kodiani . Nya báse akonki lǝ wǝ ǝnǝmi fe oka seka nya bǝmǝ wǝ bátɛyi bǝnkǝ , “ Yuu , yuuduu , ! Yudafɔ eto Oka lǝ usiǝ nkpǝ kɛntsyɛɛ ! ”
Bétufǝ ntufǝ bákpo wǝ lǝ ǝsuǝ nya bálɛ uyi ǝmǝ báfo básɔ wǝ lǝ disi .
Se bǝmǝ wǝ bálosǝ nkoo , bǝlǝkǝ wǝ awu sia nyamǝ lǝ ǝsuǝ nya besi béfi wǝ awu nyamǝ bákpe wǝ . Nya bákpa wǝ báyɛnko bésu wǝ kasɔkɔ lǝ uyikabie ǝsuǝ .
Lefe nǝ bédu lǝ umǝ báyɛ bantɔɔ , bátsyako osani utsyuǝ wǝ ditsyi Kirene wǝ baakpo Simon . Bamamanyǝ bamǝ áhiɛ wǝ bǝ ofo Yesu eto uyikabie komǝ utsyi .
Nya bésu báyo kaka baakpo Golgata eto kasɔnɔnɔ ni Ditidisikɔbe ku kalua .
Bǝtǝ Yesu nte bo bátsyakasǝ ku kofa ko nkpe kalo bǝ unǝ . Fɛɛ se útu mu óbee , ɔ́ni wǝnnǝ mu .
Mfó nya bamamanyǝ bamǝ lɛsɔ wǝ bamanklasǝ lǝ uyikabie ǝsuǝ , nya bákpo asa basɛɛ fɛ bésie wǝ awu bǝtǝ bǝtsyuǝ .
Nya kamaa , bǝsiǝ mfó bákase wǝ .
Lǝ wǝ disi katoo , báwɔni asa bámanklasǝ lǝ uyi ǝmǝ ǝsuǝ . Nnya báwɔni bǝnkǝ lesa nǝ eso bálo wǝ ni bǝ , “ Nnyǝ Yesu , Nwǝ Ni Yudafɔ Eto Oka . ”
Básɔ beyu inuǝ bǝtsyuǝ tsya lǝ uyikabie ǝsuǝ bákɔ lǝ Yesu ǝsuǝ . Ɔni áfaka lǝ wǝ sediani nya ɔni tsya léfaka lǝ wǝ simǝni .
Betidi ba kenke lɛyɛ mfó étinkǝsǝ mǝ esi nya báka Yesu fefe .
Bátɛyi bǝnkǝ , “ Fǝ ni nwǝ lɛtɛyi fǝnkǝ eboba Desumuyo Kplɛ akpo lǝ kasɔ , esinkli ato ni ǝńyǝnsǝ lǝ eyi ǝtsyǝ ǝsuǝ nɛ ! Lǝkǝ fǝ ǝsuǝ , lǝ Onanto eto Ubi feni ! Yifǝ lǝ uyikabie komǝ ǝsuǝ ǝbǝ kasɔ . ”
Nko ke besumunyǝ ninǝ ku afi eto bateasa ku umǝ eto beninǝ tsya dímǝ wǝ bátɛyi bǝnkǝ ,
“ Ófo betidi bamba lǝ nkpǝ , fɛɛ wǝmbofó wǝ ǝsuǝ bulǝkǝ ! Lǝ Yudafɔ eto Oka unii , ɔyifǝ lǝ kuyi ǝsuǝ mɔmɔ ubǝ , lǝ bofo wǝ bɔnɔ !
Ófó Onanto ɔ́nɔ , nya waakpadi wǝ ǝsuǝ nkǝ Onanto eto Ubi . Nyaso bitǝ lǝ bobe lǝ Onanto aala wǝǝ , lǝ ulǝkǝ wǝ mɔmɔ lǝ bobe ! ”
Nko ken beyu ba ku wǝ básɔ lǝ kuyi ǝsuǝ tsya léka wǝ nɛ .
Idu lǝ kakɔmi eto abombo lefosi ǝnuǝǝ , kawunsiǝ kenke ána tũũ isu ese lǝ ketsyitsyokɔmi eto abombo ǝtsyǝ .
Fe abombo ǝtsyǝ etii , Yesu áfa bembembe ɔ́tɛyi nkǝ , “ Eli , Eli , lama sabaktani ? ” Nyamfo eto kasɔ ni , “ Mɔ Onanto , mɔ Onanto ! Beso fáyani mɛ fǝtsyǝ ? ”
Betidi bǝtsyuǝ díńyǝ mfó ánɔ lesa nǝ ɔ́tɛyi , nya bátɛyi bǝnkǝ , “ Ɔlɛ Elia bokpadi ! ”
Mǝ ɔni étsyetsyi nya úfi okosa wǝ bákpe lǝ nte eto sonkpe , nya úfi mu ku uyi úsuko nkǝ lǝ utǝ wǝ lǝ unǝ .
Fɛɛ betidi bamba átɛyi bǝnkǝ , “ Bińyǝ lǝ bobe ! Bitǝ lǝ bobe lǝ Elia ebubǝ ulǝkǝ wǝ utsyiko kuyi komfo ǝsuǝ . ”
Yesu esi ófa bembembe nya úkpǝ .
Lamfolamfoo , Disumuyo Kplɛ eto kafia kplɛ dísie lǝ akpa ǝnuǝ itsyi kato ibǝ kasɔ . Nya kasɔ kamǝ kenke dítinkǝ , nya aba léba .
Edi ásini , nya Onanto eto betidi kɛnkɛ kpǝ ba díkekpǝ létaka bǝbǝ nkpǝ .
Bábɔ lǝ mǝ edi kafo nya se Yesu létaka útsyi ɔkɔmǝ úbǝ nkpǝǝ , bésu Yudafɔ eto Umǝ Kɛnkɛ ǝmǝ kafo kaka betidi kpǝ dínyǝ mǝ .
Se Omamanyǝ ninǝ ku bamamanyǝ ba díńyǝ bákase Yesu dínyǝ kase kasɔ dítinkǝ ku asa nnya díbǝ mfó kenkee , sikpi ǝmuǝ mǝ tinti ! Nya bátɛyi bǝnkǝ , “ Sitintii , utidi ǝmfo éyifo Onanto eto Ubi . ”
Besio kpǝ ba dítsyi Galilea ba díkawunsǝko Yesu ǝńyǝ lǝ kɔsɛsɛ bákabe asa nnya díbǝ .
Mǝ bǝtsyuǝ ni Maria Magdalene , ku Maria wǝ ni Yakobo ku Yosef eto ambe ku Sebedeo eto usiǝ .
Se éyo ditsyitsyo lefee , otabinyǝ utsyuǝ wǝ baakpo Yosef , nya úyifo Yesu eto okasebi wǝ ditsyi Arimatea ǝbǝ .
Úsu Pilato ɔflɔ nya ɔ́tɔ wǝ nkǝ lǝ ofo Yesu eto ɔkɔ . Pilato ǝtǝ kusu nkǝ befi ɔkɔ ǝmǝ bǝtǝ Yosef .
Nyaso Yosef áfo ɔkɔ ǝmǝ nya úfi kafia flubia kǝtsyuǝ úmli wǝ .
Nya úfi wǝ úsu úbikǝ lǝ kebikekɔ lǝ wǝ kosate eto kudi fɔfɔ ko bǝlǝkǝ lǝ koba kǝmiǝ . Nya ominansǝ leba nǝ lɛmɔ úti ko kɛnyɛ nya údu .
Maria Magdalene ku Maria nuǝfǝ ǝsiǝ mfó balɛ kudi komǝ bobe .
Nya se kale disiǝ nya ini Ɔnwɛditsyǝyii esoo , usumunyǝ ninǝ ku Farisifɔ ésu Pilato ɔflɔ .
Nya bátɛyi wǝ bǝnkǝ , “ Uninǝ , lefe nǝ odiantidi ǝmǝ dísiǝ nkpǝǝ , ɔ́tɛyi nkǝ , ‘ Lǝ nkpǝǝ , bootakasǝ mɛ betsyiko ɔkɔmǝ lǝ eyi ǝtsyǝ eto kama . ’
Nyaso tǝ lǝ bamamanyǝ lǝ base kudi komǝ kukɔnɔ isu ese diyi tsyǝfǝ nǝmǝ , kase wǝ bakasebi lembusu beyu ɔkɔ ǝmǝ bedunko batɛyi betidi bǝnkǝ ótaka utsyi ɔkɔmǝ . Lǝ ibǝ nkoo , sidia sia bɔɔtɛyi ǝbɔkɛ seso nsia kɔ . ”
Mfó nya Pilato lɛtɛyi mǝ nkǝ , “ Bitǝ lǝ bamamanyǝ lǝ besu base kudi komǝ fe kase boofo . ”
Nyaso bésu bálɔ béti leba nǝ béti lǝ kudi komǝ kɛnyɛ kekleke bǝtsyǝ ko lekpo , bǝ lǝ utsyuǝ etidi ni lǝ bǝnyǝ bǝtsyǝ lekpo , nya bǝtsyǝ bamamanyǝ bǝ base ko .
Lǝ Ɔnwɛditsyǝyi eto kamaa , ǝni Kɔsida eto kolensiǝntoo , Maria Magdalene ku Maria nuǝfǝ ésu bǝ besu babe kudi komǝ .
Lamfolamfoo , kasɔ étinkǝ kekleke . Onanto eto Ɔtɔnkpe utsyuǝ áyifǝ utsyi kato úbǝ ɔ́minansǝ leba kplɛ nǝmǝ nya úsiǝ lǝ ni ǝsuǝ .
Wǝ ditsyǝbi ékeyǝnde fe kase ɔsi laato nya wǝ awu diflubi futututu fe aklala seka .
Sikpi ǝmuǝ mba nlɛ mfó bose nya bétinkǝ tinti , nya bákpo kasɔ mfó fe bukpǝ békpe .
Onanto eto Ɔtɔnkpe ǝmfó édinko besio bamǝ etiki nya ɔ́tɛyi mǝ nkǝ , “ Biante sikpi ! Nnyi miǝ Yesu wǝ básɔ bámanklasǝ lǝ kuyi ǝsuǝ bɛnlɛ bɔbɛbɛ .
Umbǝ mfo ! Bátakasǝ wǝ fe kase ɔ́tɛyi ɔtɔnsǝ . Bibǝ bebe kaka ólabee .
Mɔmɔɔ , bisu mlǝ lǝ bisu bɛtɛyi wǝ bakasebi biǝ , ‘ Bátakasǝ wǝ betsyiko ɔkɔmǝ úbǝ nkpǝ , nya ɔntɔ mi sɛtɔ úsu Galilea . Mfó biunyǝ wǝ nɛ . ’ Bekloma nnya míntɛyi mi mfo . ”
Nyaso bédu lǝ kudi komǝ ɔflɔ lǝ sikpitete ku disuǝyuǝ tsya ǝsuǝ . Nya bétsyetsyi bǝ beesu batɛyi wǝ bakasebi .
Lamfolamfoo , Yesu átsyako mǝ , nya ɔ́tɛyi mǝ nkǝ , “ Diyuǝ itǝ mi . ” Báyɛ bétu wǝ bábokosǝ ǝsuǝ kasɔ bákɔbe wǝ lǝ akpa nya bésumu wǝ .
Yesu átɛyi mǝ nkǝ , “ Biante sikpi . Bisu bɛtɛyi mɔ bayimi biǝ besu Galilea , mfó buunyǝ mɛ nɛ . ”
Lefe nǝ besio bamfó dísinkli bantɔɔ , bamamanyǝ ba lése kudi komǝ ésu umǝ nya bátɛyi besumunyǝ ninǝ bamǝ asa nnya kenke díbǝ mfó .
Besumunyǝ ninǝ bamǝ ku umǝ eto beninǝ ákpe disi béfi nsusu . Bǝtǝ bamamanyǝ bamǝ atabi eto akplɛ ,
nya bátɛyi mǝ bǝnkǝ , “ Bɛtɛyi biǝnkǝ lefe nǝ bélabe selabe ku ketsyee , wǝ bakasebi ǝbǝ béyu wǝ ɔkɔ ǝmǝ bédunko .
Nya lǝ Romafɔ eto Aba eto uninǝ anɔ nyamfoo , buutǝ ɔnɔ kasɔ boǝ inni mi díyifo kulesa , nyaso yanle bǝ balo mi dikpi . ”
Bamamanyǝ bamǝ áfo atabi nyamǝ nya béyifo fe kase bátɛyi mǝ . Nyaso nyamfo ni ditiki nǝ lɛyɛ létsyilama Yudafɔ ntii taa mmi nɛ .
Lǝ nnya eto kamaa , bakasebi lefosi ɔnwɛ bamǝ ábe bésu kɔtini ko nkpe lǝ Galilea ǝsuǝ kaka Yesu lɛtɛyi mǝ utsyǝ .
Se bǝnyǝ wǝǝ , bésumu wǝ , ite bǝ mǝ bǝtsyuǝ áyaki tsya .
Yesu ányi ɔfi mǝ nya ɔ́tɛyi mǝ nkǝ , “ Onanto éfi kato ku kasɔ kenke eto ǝsuǝale útǝ mɛ .
Nyaso bisu kawunsiǝ eto betidi kenke ɔflɔ lǝ biyifo mǝ mɔ bakasebi . Biflǝsǝ mǝ ntu lǝ Anto ku Ubi ku Lɛwɔnɔ Kɛnkɛ eto diye ǝsuǝ ,
nya bete mǝ bǝ betsyue lesa saa nǝ mínte mi koto . Nya lǝ sitintii , mɔɔkɛ ku mi lefe saa , isu ese lǝ kawunsiǝ eto kalosǝkɔ . ”
Nyamfo ni Ditiki Sɛɛ itsyi lǝ Yesu Kristo wǝ ni Onanto kosate eto ubi ǝsuǝ eto ketsyikokɔ .
Lǝ lefe kɛntsyɛ nǝ léfe mǝǝ , Onanto eto unyǝlǝkǝtidi Yesaya áwɔni utsyǝ nkǝ Onanto átɛyi wǝ ubi nkǝ , “ Mootsyese ɔtɔyɛ ntɔnsǝ . Wǝ lɔɔlɔ betidi utsyǝ itǝ fǝ bubǝ .
Ǝbɔnɔ se nkomǝ eto utidi ǝmfo luusu kabe letsya lǝ mfiminti akatɛyi nkǝ , ‘ Bimuǝ ǝsuǝ bitsyǝ itǝ Bonamute ǝmǝ . Bimuǝ ǝsuǝ kukɔnɔ itǝ wǝ bubǝ . ’ ”
Nko eto ɔtɔyɛ ǝmǝ ni Yohanes . Wǝ ni díbǝ ɔkɛ lǝ mfiminti kaka úkǝflǝsǝ betidi ntu lǝ ketu fe kase Yudafɔ leeyifo . Nya ɔnlɛ bofa kabe letsya nkǝ ele bǝ betidi tsyi mǝ akɔɛsi bawuninsǝ lǝ bayɛ asa bua buyifo lǝ bafo ntu flǝsǝflǝsǝ eto lekpa lǝ Onanto lǝ ufi mǝ abua ɔtsyɛ mǝ .
Betidi kpǝ etsyi Yudea eto kasɔ ku mǝ umǝnkplɛ wǝ baakpo Yerusalem nya bésu mfiminti bomfó bǝ lǝ banɔ Yohanes eto kɔtɔ ko bákpe wǝ eto etiki . Bǝlǝkǝ mǝ abua báte Onanto nya Yohanes díflǝsǝ mǝ ntu lǝ ketu ka baakpo Yordan .
Yohanes ákpe ɔflimu eto bisǝ eto awudindi nya úfi kubukikuǝ eto abɔsu ókle wǝ nkɛ . Didisa nǝ úkǝdi didi bablɔ ku bǝkpǝsǝ .
Wǝ etiki nnya ɔnlɛ ditsya bobe ni nkǝ , “ Utidi wǝ ntǝkǝ mɛ kama ɔnlɛ bubǝǝ , so mɛ famfamfa nya yǝńyǝ itǝ bǝ ńyǝ lǝ wǝ kɛnyɛ nyifo wǝ keyifo blɛmblɛ .
Mɔɔ , ntu eto buflǝsǝ eto lekpa ete maafo buyifo . Fɛɛ wǝ ebufi Onanto eto Lɛwɔnɔ uflǝsǝ mi ntu . ”
Yanklɛ fɛ Yesu ditsyi umǝ wǝ baakpo Nasaret lǝ Galilea eto kasɔ , ubǝ udufǝ , nya Yohanes díyifo wǝ ntuflǝsǝflǝsǝ eto lekpa lǝ Yordan .
Lǝ kase Yesu nlɛ bɔbɔ lǝ ntu bomǝ ǝsuǝ kabe katoo , únyǝ nkǝ Onanto eto kato lɛ bɔsini nya Onanto eto Lɛwɔnɔ lɛyifǝ dísiǝ lǝ wǝ ǝsuǝ lǝ lɛblɛkpa eto ditsyǝbi ǝsuǝ .
Nya bánɔ ɔkuɛ ditsyi kato ɔnlɛ bɔtɛyi nkǝ , “ Fǝ ni mɔ ubi wǝ mankeko , nya mǝǝnyǝ disuǝyuǝ lǝ fǝ . ”
Lamfolamfo , Onanto eto Lɛwɔnɔ ákpa Yesu úsuko mfiminti bomǝ kafo .
Wǝ mate ǝsiǝ mfó eyifosi ana . Lǝ lefe nǝmfó ǝsuǝǝ , Obonsam áto Yesu óbe . Nya Onanto eto batɔyɛ díbǝ bawunsǝ ko wǝ .
Lǝ lefe nǝ bǝmuǝ Yohanes bákpe lǝ Aba eto diyoo , Yesu édu mfó úsu Galilea úsu údi Onanto eto Ditiki Sɛɛ nǝmǝ mfó .
Ɔkɛ mfó katɛyi nkǝ , “ Lefe sɛɛ nǝmǝ eboyo . Onanto eto sekakedikɔ eto lefe ǝbɔfi . Bisinkli lǝ mi asa bua eto kama lǝ befo Ditiki Sɛɛ nǝmfo bɛnɔ . ”
Se Yesu nlɛ botsyilama lǝ ditumbukplɛ nǝ nkpe lǝ Galilea eto kasɔ ɔflɔɔ , únyǝ mba lǝǝlǝkǝ akpɛ inuǝ , ba ni Simon ku wǝ ɔyimisani Andreas , ba nlɛ mǝ asabu bota mfó .
Nya Yesu lɛtɛyi mǝ nkǝ , “ Bibǝ bitǝkǝko mɛ idu mɔmɔ ɛntɔɔ , nya moote mi kase biulǝkǝ betidi bitǝ Onanto . ”
Lamfolamfo báyani mǝ asabu bǝtsyǝ nya bátaka bǝtǝkǝko wǝ .
Ɔ́yɛ úsu sɛtɔ sɛkɛ nya únyǝ bayimisani inuǝ bǝtsyuǝ ba ni Sebedeo eto bebi ba ni Yakobo ku Yohanes . Besi mǝ ɔklɔ kafo balɛ mǝ asabu bɔlɔ .
Kase Yesu dínyǝ mǝ koo , ókpadi mǝ nkǝ bǝtǝkǝko wǝ . Mǝ tsya átaka akpa akpa báyani mǝ anto Sebedeo ku wǝ beyifoyifo bǝtsyǝ lǝ ɔklɔ ǝmǝ kafo bǝtǝkǝko Yesu .
Yesu ku mba ntǝkǝko wǝ ésu bédufǝ umǝ wǝ baakpo Kapernaum . Nya lǝ Yudafɔ eto Ɔnwɛditsyǝyi nǝ ntǝkǝ lǝ mǝ mfó eto busu ǝsuǝ eto kamaa , Yesu ésu Yudafɔ eto katsyakɔ nya útsyiko mǝ Anantotiki bote .
Iyifo mba kenke lɛnɔ wǝ asatete nyamǝ yanii , itsyise ɛbɔ lete lǝ mba laate asa itsyi lǝ Yudafɔ eto afi ǝsuǝ . Bomu wǝ asatete eyifo nnya nkpe kalende nya itsyi taa wǝ utu kǝmiǝ .
Lǝ lefe nǝmǝ tutuutuu , osani utsyuǝ lɛwɔnɔ bua nsi wǝ lǝ ǝsuǝ akɛ lǝ katsyakɔ kamǝ mfó ,
nya ófa bembembe ɔ́tɛyi nkǝ , “ Yesu Nasaretnyǝ , be fanlɛ bɔbɛbɛ ketsyiko lǝ bo ɔflɔ mfo ? Bubǝ fǝbǝ fǝ ǝǝbǝ atsylɔsǝ bo lee ? Nyi futsyǝ feni . Fǝ ni Onanto eto Ɔkɛnkɛnyǝ wǝ ótsyese nɛ . ”
Yesu éti lɛwɔnɔ nǝmǝ kusu nya ókpe ni kɔfi nkǝ , “ Dika , nya lǝ abɔ lǝ osani ǝmǝ ǝsuǝ . ”
Lɛwɔnɔ nǝmfo étinkǝsǝ osani ǝmǝ keklekle nya dítǝ ófa bǝmbǝǝmbǝ fɛ lɛbɔ lǝ wǝ ǝsuǝ .
Itǝ iyifo mba kenke díńyǝ mfó yanii , nya bátɔ mǝ ǝsuǝ bǝnkǝ , “ Nte asatete fɔfɔ nnya eto okle nɛ ? Utidi ǝmfo kpe ǝsuǝale woafo etiki budi ku awɔnɔ bua nya beetsyue wǝ etiki ato . ”
Itǝ esoo , Yesu eto diye áyɛ letsyo lǝ Galilea eto kasɔ kenke .
Yesu ku wǝ bakasebi ku Yakobo ku Yohanes édu lǝ katsyakɔ kamǝ nya bésu Simon ku Andreas eto diyo .
Se bésu bédufǝ mfóo , betidi bǝtsyuǝ átɛyi Yesu bǝnkǝ , Simon eto usiǝambe áyila , atikesi ǝmuǝ wǝ olabe .
Nyaso Yesu ésu wǝ ɔflɔ , nya ɔ́kɔbe wǝ lǝ kɔni ótakasǝ úńyǝnsǝ . Lamfolamfo wǝ bufi bomǝ áyɛ wǝ nya ótaka útǝ mɛ lesa bédi .
Se ditsyitsyo lefe léyoo , betidi ákpa befimfi kenke ku mba awɔnɔ bua díkakpe bulǝ kpǝ báboko Yesu bǝ lǝ otsya mǝ bufi .
Nya umǝ ǝmǝ kenke eto betidi díbǝ bǝńyǝ lǝ kesie mfó bánlɛ bobe .
Yesu átsya betidi kpǝ ba nlɛ bufi ateate bufi nya óla awɔnɔ bua lǝ betidi kpǝ ǝsuǝ ku mba awɔnɔ bua nsi lǝ ǝsuǝ , itsyise Yesu yi nkǝ awɔnɔ bua nyamǝ yi futsyǝ uni , nyaso wántɔnɔ nkǝ awɔnɔ nyamǝ tɛyi kulesa itsyi lǝ wǝ ǝsuǝ .
Kolensiǝnto fɛ kale luusiǝǝ , Yesu átaka ɔ́bɔ lǝ diyo nǝmǝ . Úsu kaka kutsyuǝ saa lǝmbǝ nya óto ola útǝ Onanto .
Kamaa , Simon ku wǝ bayɛtsyuǝ ésu bábɛbɛ Yesu .
Lǝ lefe nǝ bǝnyǝ wǝǝ , bátɛyi wǝ bǝnkǝ , “ Utsyuǝ saa ǝbǝ ɔlɛ fǝ bɔbɛbɛ . ”
Fɛɛ Yesu átɛyi mǝ nkǝ , “ Bitǝ lǝ busu umǝ bamba . Efe bǝ ndi Anantotiki lǝ mfó tsya , itsyise nyamfo ni mɔ keyifo ka mimbǝ keyifokɔ lǝ kawunsiǝ nɛ . ”
Nyaso ɔ́yɛ ótsyilama Galilea eto kasɔ kenke , nya úkedi Anantotiki nyamǝ lǝ Yudafɔ eto ntsyakɔ kpǝ nya óla awɔnɔ bua ɔ́bɔsǝ lǝ betidi ǝsuǝ tsya .
Osani utsyuǝ wǝ nlɛ bufisia bufi ǝbǝ Yesu ɔflɔ . Óse akonki ɔ́lɛ wǝ lekpakpa nkǝ lǝ ɔwunsǝko wǝ . Ɔ́tɛyi wǝ nkǝ , “ Lǝ alaa , ebofo mɛ botsya nya yuuyuǝ mɛ tsya . ”
Wǝ etiki nyamǝ ǝnǝ Yesu kafo , nyaso únǝ wǝ kɔni nya útidi wǝ . Nya ɔ́tɛyi wǝ nkǝ , “ Nla nko . Fǝ ǝsuǝ kenke lǝ yele . ”
Lamfolamfo bufi bomǝ ǝyuǝ wǝ .
Mfó nya Yesu lɛtɛyi wǝ nkǝ udu , nya ókpe wǝ kɔfi keklekle nkǝ ,
“ Mǝnńyǝ lǝ kusu atɛyi betidi nnya dibǝ , bomu su lǝ efi fǝ ǝsuǝ esu ate Onanto eto Usumunyǝ . Lǝ efi nkpata bo Mose eto kɔfi lɛtɔ esuko . Nyamfo luulǝkǝ ete bǝnkǝ bufi bomǝ ǝyuǝ fǝ nɛ . ”
Tsya lefe nǝ nwǝ ǝmǝ dídu ɔntɔɔ , útsyiko bofa katɛyi kase Yesu létsya wǝ . Lǝ nnya esoo , Yesu ménsifo umǝ saa busu , itsyise betidi kpǝ lɛ wǝ ɔflɔ bubǝ . Nyamfo esoo , Yesu kosate átsyimɛ lǝ umǝmflɔ kaka kuutsyǝ lǝmbǝ . Nya betidi ditsyi nlebe nlebe kpǝ , bǝbǝ wǝ ɔflɔ mfó .
Lǝ eyi ǝtsyuǝ eto kamaa , úsinkli úsu Kapernaum nya lǝ wǝ businki kǝbǝ ǝsuǝǝ , betidi ánɔ bǝ úsinkli úbǝ oto .
Nya betidi kpǝ díbǝ diyo nǝ ɔkɛ , ku ni kayoma kenke . Nya ɔkɛ mfó úkedi mǝ etiki .
Mfó nya betidi ena léboko ufimfi wǝ léba onkpo kasɔ wǝ ɔflɔ .
Nya se banlɛ kusu bunyǝ lǝ bayɛnko wǝ lǝ kesie bedufǝnko wǝ diyo kafo lǝ kase betidi mfui esoo , bésu bábe letsya bǝlǝkǝ ofo nya báyɛnko ufimfi ǝmǝ ku wǝ belabekǝ báyifǝsǝ bǝtsyǝ le Yesu eto akɔ .
Se Yesu dínyǝ kase sɔ̃ɔ̃ báfo bánɔ bǝ woofo ufimfi ǝmǝ botsya esoo , Yesu átɛyi nwǝ léba onkpo kasɔ ǝmǝ nkǝ , “ Ubi , mfi fǝ abua ntsyɛ fǝ . ”
Fɛɛ afi eto bateasa ba lɛkɛ mǝ lenti mfó ebu lǝ mǝ akɔɛsi ǝsuǝ bátɛyi bǝnkǝ ,
“ Beso woatɛyi nko ? Ɔlɛ mbusiotiki budi . Onanto hã laafo abua bufi katsyɛ ! ”
Yesu áte mǝ nsusu nyaso ɔ́tɛyi mǝ nkǝ , “ Beso ele bǝ nyamfo lǝ mi ?
Nte nya diyuǝ enso bɔtɛyi , ‘ Mfi fǝ abua ntsyɛ fǝ , ’ lee ‘ Taka lǝ efi fǝ belabekǝ lǝ ayɛ edu ’ ?
Nyaso lǝ itǝ bǝ befo bɛnɔ biǝ Utidi Eto Ubii , nkpe ǝsuǝale bǝ mfi betidi eto abua ntsyɛ le kawunsiǝ kamfo . Bɛnɔ ? ” Mfó ǝmǝǝ , Yesu esi útsyi wǝ ǝnǝmi útǝ ufimfi ǝmǝ nya ɔ́tɛyi wǝ nkǝ ,
“ Taka lǝ efi fǝ belabekǝ lǝ esu diyo . ”
Nya osani ǝmfo létaka lamfolamfo úfi wǝ okla nya údu lǝ betidi bamǝ ńyǝ mfó nti . Nyamfo éyifo betidi ba kenke nyǝ mfó yanii . Nya ítǝ béfi atǝsǝ banlɛ Onanto butǝ . Mǝmblɛ átɛyi bǝ bǝnnyǝ tɔ nyamfo eto okle bǝnyǝ .
Nya Yesu disi údu úsu Galilea eto Ditumbukplɛ kɛnyɛ nya betidi bamǝ kenke díbǝ wǝ ɔflɔ mfó , nya óte mǝ Anantotiki .
Kase ɔ́nlɛ bɔyɛ kafe lǝ ditumbukplɛ nǝmǝ ɔflɔ mfóo , úsu únyǝ Lewi wǝ ni Alfeo eto ubi wǝ nsi lǝ kaka woafo umǝnko . Nya Yesu lɛtɛyi wǝ nkǝ , “ Taka lǝ ǝtǝkǝko mɛ ! ” Nyaso Lewi átaka kpla nya útǝkǝko wǝ .
Ketsyitsyokɔmii , Yesu ku wǝ bakasebi ku betidi kpǝ ba ntǝkǝko wǝ , ésu Lewi eto bǝ lǝ besu bedi lesa ku wǝ . Mba dítǝkǝko wǝ eto bǝtsyuǝ éyifo mba laafo umǝnko ku babuayifo .
Nya afi eto bateasa ba ni Yudafɔ eto lekpa nǝ baakpo Farisifɔ tsya akɛ mfó . Nyaso lefe nǝ afi eto bateasa ba ni Farisifɔ bamǝ dínyǝ bǝ Yesu si ɔ́lɛ lesa budi ku babuayifo , bátɔ wǝ bakasebi bǝnkǝ , “ Ntsyǝso wonko mba laafo umǝnko ku babuayifo nsi banlɛ lesa budi ? ”
Se Yesu lɛnɔ etiki nnya bánlɛ budii , ɔ́tɛyi mǝ nkǝ , “ Betidi ba nkpe ǝsuǝale manhiã ofanyǝ enso mba ni befimfi hã . Mǝmbǝ miǝ mǝǝbǝ nlǝkǝ betidi sɛɛ , bomu babuayifo eso mimbǝ . ”
Lǝ lefe ditsyuǝ se Yohanes ku wǝ bakasebi ku Farisifɔ lɛkɛ lǝ kɛnyɛkekle ǝsuǝǝ , betidi bǝtsyuǝ ǝbǝ Yesu ɔflɔ nya bátɔ wǝ bǝnkǝ , “ Beso fɛ fǝ bakasebi laankle kɛnyɛ fe kase Yohanes eto bakasebi ku Farisifɔ laakle ? ”
Yesu ǝtǝ mǝ mbuayɛ lǝ lekpa seka ɔ́tɛyi nkǝ , “ Nyalɛ Okafɔsǝ eto bakloboo , bani lesa budi lǝ kusiǝ kakpakɔ kamǝ ? Lee , yanle bǝ bǝnyǝ disuǝyuǝ ku okafɔsǝ ǝmǝ nkpe mǝ lentii ?
Yuubǝ diyi ditsyuǝ bǝ lǝ bǝlǝkǝ okafɔsǝ ǝmǝ lǝ mǝ nti , baklobo bamǝ ebokle kɛnyɛ beyifo yoyoyo .
Kuutsyuǝ saa emfi lefianku fɔfɔ kaka kama lǝ kafia koko ka nlɛ bola ǝsuǝ , lefianku fɔfɔ nǝmǝ ebunǝ kafia koko kamǝ kala lǝ bǝflǝ kǝ , nya luutǝ dibiǝ koko nǝmǝ sǝnsǝ lɛmɔ leso kɔ .
Nnya kamaa , bankpo ntǝ fɔfɔ lǝ kubukikuǝtobe koko wǝ bákakpo ntǝ bǝnyǝ kafo . Ntǝ fɔfɔ bomǝ ebɔkpɔ bobe kato itǝ bǝ kubukikuetobe koko ǝmǝ ebola itǝ bǝ ntǝ ku kubukikuǝtobe ǝmǝ ebuyifo asɔsɔ . Bomu ntǝ fɔfɔɔ , ubukikuǝtobe fɔfɔ ǝsuǝ baakpo mu . ”
Lefe lɔni lǝ Ɔnwɛditsyǝyii , se Yesu ku wǝ bakasebi nyɛ lǝ anta eto ɔkuɛ utsyuǝ banlɛ bofee , bǝfǝsǝ anta ǝtsyuǝ balɛ bɔyimi .
Nyaso Farisifɔ bǝtsyuǝ átɔ Yesu bǝnkǝ , “ Beso fǝ bakasebi lǝǝyifo nko ? Bo kɔfi mǝntǝ kusu bǝ beyifo nko lǝ Ɔnwɛditsyǝyi . ”
Lǝ nnya ǝsuǝ Yesu átɔ mǝ nkǝ , “ Biankla lǝ Onanto eto Kukuǝ Kɛnkɛ eto Awɔnisa lesa nǝ Oka David díyifo ? Lǝ lefe nǝ kukpǝnsɛ lɛlɛ wǝ ku wǝ bayɛtsyuǝǝ , Oka David ésu kaka bǝǝtǝ Onanto kedi lǝ Usumunyǝ Ninǝ Kenke wǝ baakpo Abiatar eto lefe . Úlǝkǝ didisa kɛnkɛ nǝ ntǝ mfó itǝ mba lǝǝtǝ wǝ kedi hã lǝ Disumuyo údi nya útǝ wǝ bayɛtsyuǝ tsya ditsyuǝ bédi . Moses eto kɔfi mǝntǝ nkomǝ eto diyifobi nǝmfo kusu , tsya bántɛyi mǝ kulesa . ”

Nya Yesu lɛtɛyi mǝ nkǝ , “ Onanto ǝtsyǝ Ɔnwɛditsyǝyi itǝ utidi eto lɛlɛkǝsǝ . Inni utidi bǝtsyǝ itǝ diyi nǝmǝ eto lɛlɛkɛsǝ .
Nyaso mɔ , Utidi Eto Ubii , mɔ ke ni Ɔnwɛditsyǝyi eto Onamute . ”
Lǝ lefe bamba ǝsuǝǝ , Yesu esi úsu Yudafɔ eto katsyakɔ . Utsyuǝ akɛ mfó wǝ eto kɔni díkpǝ konyoma .
Betidi ba lɛkɛ mfó eto bǝtsyuǝ ńyǝ balɛ bobe lǝ wootsya utidi ǝmǝ lǝ ɔnwɛditsyǝyi nǝmǝ ǝsuǝ lǝ babe lǝ buunyǝ etiki lǝ wǝ ǝsuǝ .
Yesu ákpadi utidi ǝmǝ eto kɔni díkpǝ útsyǝ lǝ betidi ba kenke eto ǝnǝmi .
Nya útsyi wǝ ǝnǝmi útǝ betidi bamǝ kenke nya ɔ́tɔ mǝ nkǝ , “ Ɛlɛkɛ bǝ utidi yifo kasɛɛ lǝ Ɔnwɛditsyǝyi , lee Ɔnwɛditsyǝyi eyifo diyi nǝ utidi loobiasǝ asa ? Iyifo diyi nǝ bǝǝtǝ nkpǝ , lee iyifo diyi nǝ baa biasǝ nkpǝ ? ” Fɛɛ bámfo wǝ kulesa bɔtɛyi .
Yesu étsyi ɔ́wuninsǝ nya óbe mǝ ku lɛblɔfi itsyise ílǝ wǝ lǝ lɛkɔɛsi se bánla bǝ baawunsǝko mǝ bǝtsyuǝ eso . Nya ɔ́tɛyi ufimfi ǝmǝ nkǝ , “ Nǝ fǝ kɔni etsyue . ” Únǝ ko útsyue . Nya ete kɔni komǝ létsya wǝ .
Lǝ nnya ǝsuǝǝ , Farisifɔ bamǝ édu nya bésu bátsya ku Herod eto betidi nya bákpe disi lǝ kase bɔɔyɛ balo Yesu .
Nya Yesu ku wǝ bakasebi lɛyɛ bésu Galilea eto ditumbukplɛ ɔflɔ . Nya sitiditu kplɛ sia ditsyi Galilea ku Yudea ku Yerusalem ku Idumia eto kasɔ ku mba ditsyi Yordan eto ketu eto lekpake nǝ nse ku mba ditsyi Tiro ku Sidon tsya ǝtǝko wǝ bǝbǝ . Nnya ni bǝnkǝ wǝ ayanisa nnya ɔnlɛ buyifo ǝbɔyɛ etsyo nyaso betidi kpǝ ála bǝ befi mǝ ǝnǝmi bǝnyǝ wǝ .

Lǝ lefe nǝmfó se Yesu díkatsya betidi kpǝ esoo , befimfi kpǝ lɛ bokplatsya bǝ lǝ betidi wǝ ko lǝ bǝmuǝ ale . Nyaso Yesu átɛyi wǝ bakasebi nkǝ babɛbɛ ɔklɔ bǝńyǝnsǝ lǝ utuflɔ , itǝ bǝ lǝ betidi bamǝ ǝbǝ befuii , woofo bobe kǝdufǝ lǝ wǝ kafo .

Lɛwɔnɔ bua ǝsiǝ lǝ betidi bǝtsyuǝ ba díbǝ mfó ǝsuǝ . Lǝ bǝnyǝ , bǝnyǝ Yesu koo , békedu kanɔ nya bákafa katɛyi bǝnkǝ , “ Fǝ ni Onanto eto Ubi . ”
Nya Yesu káninko mǝ nkǝ bǝntǝ lǝ betidi lǝ bate futsyǝ uni .
Nyamfo eto kamaa , Yesu ábe úsu kɔtini disi . Nya mfóo , ókpadi mba óla nkǝ bakɛ ko wǝ .
Betidi bamfo ǝbǝ wǝ ɔflɔ nya úlǝkǝ lefosi inuǝ lǝ mǝ nti . Nya útǝkǝ mǝ diye nkǝ batɔnkpe . Ɔ́tɛyi mǝ nkǝ , “ Nlǝkǝ mi minkǝ bɛkɛ mɛ lǝ ɔflɔ lefe saa . Mootsyese mi lǝ bisu bidi Anantotiki .
Nya biɔkɛ ǝsuǝale bela awɔnɔ bua bitsyiko lǝ betidi ǝsuǝ . ”
Betidi lefosi inuǝ ba úlǝkǝ eto aye ni Simon wǝ Yesu dítǝ diye nkǝ Petro ku Yakobo ku wǝ ɔyimisani kɛkɛ Yohanes ba ni Sebedeo eto bebi ba Yesu dítǝkǝ diye nkǝ Boanerges eto kasɔ ni nkǝ , beedi etiki ku utǝ fe kase kato laafa kekumi bembembe , bafɛfɛ ni Andreas ku Filipo ku Bartolomeo ku Mateo ku Toma ku Yakobo wǝ ni Alfeo eto ubi ku Tadeo ku Simon wǝ lǝ lefe ditsyuǝ nǝ lefe léta mǝ kasɔ disi ku Yuda Iskariot , nwǝ luubǝ ulǝkǝ Yesu utǝ .



Se Yesu dídu mfóo , údu úsu diyo ditsyuǝ . Nya betidi kpǝ esi bǝbǝ mǝ ɔflɔ mfó . Itǝ bǝ ibǝ ɛkɛ ale itǝ Yesu ku wǝ bakasebi bǝ bánkɛ lefe kulaa tsya lǝ bedi lesa .
Se wǝ kosate eto betidi lɛnɔ nkoo , bésu bǝ lǝ besu bǝnǝ wǝ besuko diyo , itsyise bátɛyi bǝnkǝ , “ Disi abia wǝ . ”
Nya afi eto bateasa ba ditsyi Yerusalem lɛtɛyi bǝnkǝ , “ Lɛwɔnɔ bua ǝbǝ disi lǝ Yesu ǝsuǝ . Nya awɔnɔ bua eto ɔtɔnkotɔnkoo , ni nwǝ dítǝ wǝ ǝsuǝale fɛ ɔnlɛ awɔnɔ bua nyamfó bola kabɔnko lǝ betidi ǝsuǝ . ”
Nyaso Yesu ákpadi betidi bamǝ nya údi etiki ko mǝ lǝ lekpa ǝsuǝ nkǝ , “ Ntsyǝ yuubǝ bǝ Obonsam ebofo wǝ ǝsuǝ bola ketsyiko lǝ utidi ǝsuǝ ?
Lǝ ibǝ bǝnkǝ sekakedikɔ áma se ǝsuǝ lǝ akpaa , nya akpa akpa nyamǝ nlɛ bɔkpɔ lǝ mǝ ǝsuǝ ntii , nkomǝ eto sekakedikɔ siamǝ ǝmbofo buńyǝ .
Lǝ diyo ditsyuǝ eto betidi ǝsǝnsǝ lǝ mǝ bǝtsyuǝ ǝsuǝǝ , anto ku anto nlɛ bɔkpɔ lǝ mǝ bǝtsyuǝ ǝsuǝǝ , diyo nǝmfó ǝmbofo buńyǝ .
Nyaso lǝ Obonsam ataka uńyǝ ɔnlɛ bɔkpɔ ku wǝ ǝsuǝ ku wǝ sekakedikɔ sia lema akpa akpaa , sekakedikɔ siamfó ebusǝnsǝ nya wǝ sekakedidi ebolo .
“ Iyifo etiki eto ɔnukualɛ bǝ utidi ǝmbofo botaka kesu ketu ǝsuǝaletidi lǝ wǝ diyo , ketsyi wǝ bikǝ . Fɛ woofo budufǝ lǝ wǝ diyo nǝmǝǝ , tsyisɛ umuǝ ǝsuǝaletidi ǝmǝ okle .
“ Nlɛ mi bɔtɛyi sitinti minkǝ Onanto ebufi lebua saa nǝ betidi díyifo ku diye bua saa nǝ baakpadi Onanto ɔtsyɛ .
Fɛɛ diye bua saa nǝ utidi lookpadi Onanto eto Lɛwɔnɔ Kɛnkɛɛ , Onanto ǝmbufi ni ɔtsyɛ wǝ kulefe . Itsyise wuufi lebua nǝmfo fenkǝ lebua nǝ wembotasuǝ . ”
Yesu átɛyi nyamfo nko itsyise betidi bǝnkǝ lɛwɔnɔ bua kpe lǝ wǝ ǝsuǝ .
Lǝ lefe nǝmǝ ǝsuǝǝ , Yesu eto bayimisani ku wǝ ambe ǝbǝ mfó . Bǝńyǝ lǝ lekple nya bákpe wǝ utidi bǝ bahiã wǝ .
Nyaso betidi ba létsyilama wǝ átɛyi Yesu bǝnkǝ , “ Be , fǝ ambe ku fǝ bayimisani ńyǝ lǝ lekple bǝ bǝ . ”
Nyaso Yesu átɔ mǝ nkǝ , “ Owoe ni mɔ ambe ? Bawoe ni mɔ bayimisani ? ”
Nya ótsyilamasǝ ǝnǝmi nya óbe betidi ba nsi letsyilama wǝ mfó nya ɔ́tɛyi nkǝ , “ Bee , nyǝ mbamfo ni mɔ ambe nye mɔ bayimisani .
Utsyuǝ saa wǝ leeyifo Onanto eto lelabii , wǝ ni mɔ ɔyimisani nye mɔ ɔyimisio , nye mɔ ambe nɛ . ”
Yesu esi ésu Galilea eto ditumbukplɛ flɔ nya ɔnlɛ Ditiki Sɛɛ nǝ mǝ bote . Nya lǝ kase betidi ba létsyilama wǝ mfui esoo , údufǝ lǝ ɔklɔ kafo lǝ ntu bomǝ ǝsuǝ , nya úsiǝ kasɔ . Nya betidi bamǝ díńyǝ lǝ ntu kɛnyɛ fɛ Yesu dídi ko mǝ etiki .
Lefe kpǝ lǝ wǝ asatete ǝsuǝǝ , údi etiki ɔ́yɛnko lǝ akpa ǝsuǝ lǝ ufi ulǝkǝ asa nnya óla nkǝ loote mǝ kasɔ . Asa nnya óte mǝ ni nkǝ .
“ Bɛnɔ ! Lefe lɔnii , ɔkuɛmfo ɔni ésu ɔkuɛ nkǝ lǝ usu usiǝ eyibibi ǝtsyuǝ .
Lǝ lefe nǝ ɔnlɛ eyibibi nyamǝ busǝǝ , íbǝ bǝ ǝtsyuǝ álo ékpo lǝ usunte ɔflɔ , nya baklɔbɛ díbǝ básɛ nnya bámini .
Ǝtsyuǝ álo ékpo lǝ aba ǝsuǝ , kaka sitǝ lemfui . Nyaso eyibibi nyamfo ǝkǝ mlǝ .
Fɛɛ se kofe lébe kɛnyɛɛ , éblobe nya íkpǝ . Nnya ni bǝ , nnya keyudu mǝnnyǝ didisa itsyi lǝ aba nyamǝ eso .
Eyibibi nyamǝ eto ǝtsyuǝ ésu ékpo lǝ biyu nti . Nya kanyi kamǝ léto kéti nnya . Nyaso yámfo bɔnwɔ .
Nya íbǝ bǝ ǝtsyuǝ álo ékpo lǝ kasɔ sɛɛ ǝsuǝ . Nya íkǝ , nya yébe kukɔnɔ nya yɛnwɔ ebibi . Nya ǝtsyuǝ lɛnwɔ ebibi fosi ǝtsyǝ , ebibi fosi akua , ǝtsyuǝ lɛnwɔ kolofa . ”
Lǝ kalosǝkɔɔ , Yesu átɛyi mǝ nkǝ , “ Nyaso fǝ ke nkpe atoo , tsyuǝ ato kukunɔ lǝ anɔ . ”
Lǝ lefe nǝ Yesu mate insii , wǝ bakasebi lefosi inuǝ bamǝ ku mba lǝǝtǝkǝko wǝ ǝbǝ wǝ ɔflɔ nya bátɔ wǝ bǝ ulǝkǝ lekpa nǝmǝ kasɔ ote mǝ .
Nya Yesu lɛtɛyi mǝ nkǝ , “ Mimii , béfi Onanto sekakedikɔ eto akulasa bǝtǝ mi . Fɛɛ mba díbuu , nye bafɛfɛ ba lentǝkǝko mɛ , ǝbɔnɔ mɔ asatete nyamǝ ɛyɛ lǝ akpa ǝsuǝ hã .
Nyaso íbǝ itǝ fe kase Onanto eto unyɛlǝkǝtidi lɛwɔni útsyǝ nkǝ , ‘ Buukabe tsyaa , bǝǝmbunyǝ bǝtsyǝ lekpo . Buukǝtsyue ato tsyaa , bǝǝmbɔnɔ kasɔ . Nnya ni bǝ lǝ banɔ nye bǝnyǝ tsyaa , bǝǝmbɔnɔ kasɔ . lǝ betsyi mǝ ǝnǝmi bǝtǝ Onanto , bǝ lǝ ufi mǝ abua ɔtsyɛ mǝ . ’ ”
Nya Yesu lɛtɔ mǝ nkǝ , “ Biannɔ lekpa nǝmfo eto kasɔ ? Ntsyǝ fɛ biofo lekpa bamba saa kasɔ bɔnɔ ?
Ɔkuɛmfo ǝmǝ lɛ Onanto eto etiki busǝnsǝ .
Betidi bǝtsyuǝ ale kase eyibibi ǝtsyuǝ luubǝ ekpo lǝ kusu ɔflɔ . Lǝ kase banlɛ bɔnɔɔ , ete Obonsam ǝǝbǝ nya wǝǝnwǝ nnya kǝlǝkǝ lǝ mǝ nsusu ǝsuǝ .
Betidi bamba tsya ale eyibibi nnya lǝǝbǝ kakpo lǝ aba ǝsuǝ . Lǝ lefe nǝ banlɛ nnya bɔnɔɔ , yeakpe mǝ disuǝyuǝ .
Tsya ditiki nǝmǝ eto keyudu ǝnńyǝ kasɔ kukɔnɔ . Baafo kanɔ itǝ lefe kliminti ete . Nya lefe nǝ ke kǝnǝ nye bulǝ sɛkɛ díbǝ lǝ mǝ ǝsuǝ lǝ ditiki nǝmǝ esoo , beesinkli kama .
“ Nya betidi bǝtsyuǝ tsya te fe eyibibi nnya díbǝ íkǝ lǝ kanyi nti . Nya mbamfó ni betidi ba laanɔ ditiki nǝmǝ .
Fɛɛ kawunsiǝ kamfo eto bulǝ ku atabi bɔbɛbɛ kekleke ku ǝsuǝ eto lɛlɛkǝsǝ ku kawunsiǝ eto kamini bɔbɛbɛ aafo mǝ ketu . Nyamfo laakle kemli ditiki nǝmǝ itǝ bǝ diamfo ebibi bɔnwɔ .
“ Nya betidi bǝtsyuǝ te fe eyibibi nnya lélo ékpo lǝ kasɔ sɛɛ ǝsuǝ . Baafo etiki nyamǝ ku utu faa , nya baanwɔ ebibi kpǝ . Ǝtsyuǝ aanwɔ ebibi fosi ǝtsyǝ , nye awosi akua nye kolofa . ”
Yesu esi ɔ́tɔ mǝ nkǝ , “ Utidi aato okandiɛ kefi kakpe lǝ ditsyitsya kalɔ nye lǝ mpa kalɔ ? Inni okandiɛ eto kǝtǝkǝkɔ baato okandiɛ kǝtǝkǝ ?
Lesa nǝ ke nkpe lǝ kakula ǝsuǝǝ , ǝbɔbɔ lǝ lekple utidi saa nyǝ . Lesa nǝ ke nkpe lǝ kakula ǝsuǝ ǝbɔbɔ tɛnklɛ utsyuǝ saa nyǝ .
Nyaso lǝ bekpe atoo , bɛnɔ kukɔnɔ ! ”
Yesu esi ɔ́tɛyi nkǝ , “ Bifi mi ato bekpe kukɔnɔ lǝ lesa nǝ bɛnlɛ bɔnɔ ǝsuǝ . Kase faakla asa yeeyi kaba kakpo kǝtǝ utidii , nko ke eto okle Onanto lookla utǝ fintsya nɛ !
Utidi wǝ ke asa ntee , buusi bǝtǝ wǝ bawunsǝ . Nya utidi wǝ kulesa lentee , nnya nte wǝ tsyaa , bɔɔlɛ nnya bafo wǝ lǝ ani . ”
Yesu esi ɔ́tɛyi mǝ nkǝ , “ Onanto eto sekakedikɔ ale osani wǝ laato eyibibi .
Diyi saa woalabe kataka , nya nkomǝ eto eyibibi nyamǝ nlɛ bukǝ kabe . Fɛɛ unnyi kase asa nlɛ butsyǝ nkomǝ .
Nnya ni bǝnkǝ kasɔ ka báto diyibibi nǝmǝǝ , ke laalɛ ni ola nko . Tutɛ , lǝ díkǝǝ , díabɔ afanto , nya uyi laabɔ . Nya lǝ ébee , yeawɔ ebibi kpǝ .
Lǝ ebibi nyamǝ ábe ɛsɛɛ , ɔkuɛmfo ǝmǝ ǝbǝ kala nnya . Itsyise nnya lɛlɛfe eboyo . ”
Yesu átɔ nkǝ , “ Be muufi nkatesǝ ku Onanto eto sekakedikɔ . Nte lekpa nǝ ele bǝ mfi nlǝkǝ nyamfo eto kasɔ ?
Ite fenkǝ utidi éfi diyibibi nǝ nso bɔfɛ lǝ kawunsiǝ úsu óto .
Lefe ditsyuǝ eto kamaa , diǝkǝ kafiani kuyi . Nya nkomǝ eto kuyi komfo laamɔ kaso ɔkuɛ eto ediyi fɛfɛ kenke . Koata kalɛ kpǝ . Nya baklɔbɛ laato ayo lǝ kuyi komǝ eto kalɛ ǝsuǝ . ”
Yesu édi mǝ etiki nyamfo lǝ kase utsyuǝ sa loofo kasɔ bɔnɔ .
Etiki saa wuudi mǝǝ , woatɛyi nnya kayɛ lǝ akpa ǝsuǝ . Lǝ lefe nǝ itǝ kusu bǝ wonko wǝ bakasebi bamǝ hã sii , nya fɛ wǝǝlǝkǝ nnya kasɔ kate mǝ nɛ .
Diyi nǝmfó eto ditsyitsyo lefee , Yesu átɛyi wǝ bakasebi nkǝ , “ Bitǝ lǝ bɔyila ditumbukplɛ nǝmfo busu ni lekpake nǝ nse . ”
Nyaso bédu lǝ betidi ǝto ditsyukpa nǝmfo ɔflɔ bésu bedufǝ bǝsiǝ lǝ ɔklɔ wǝ Yesu dísiǝ ǝsuǝ , nya bétsyiko ditumbukplɛ nǝmǝ bɔyila . Kaklɔ bamba tsya ǝńyǝ mfó .
Yanklɛ fɛ ufiebi ko dítsyiko bɔsɔ bembembe nya ɔ́sɔ ntu ókpo lǝ ɔklɔ ǝmǝ kafo , nya ibu sɛkɛ lǝ ntu lǝ buyi ɔklɔ ǝmǝ lǝ onya udu fǝ lǝ ntu kasɔ .
Lǝ lefe nǝmfóo , Yesu ǝsiǝ lǝ ɔklɔ ǝmǝ eto kama , úfi wǝ disi útǝkǝ lǝ esunde ǝsuǝ nya ɔnlɛ selabe . Nyaso básanklisǝ wǝ nya bátɛyi wǝ bǝnkǝ , “ Oteasa , ɛnlɛ fǝ bulǝ bǝnkǝ boǝbǝ bukpǝ ? ”
Yesu átaka úńyǝ nya ófa ɔ́tɛyi nkǝ , “ Ufiebi , yɛ bɔsɔ ! ” Nya ɔ́tɛyi ntu bomǝ tsya nkǝ , “ Ntu yɛ bonwa ! ” Nya ufiebi ǝmǝ disinkli ɔ́yɛ bɔsɔ , nya ntu bomǝ eto ǝnǝmi disinkli búyuǝ buɛɛ kananaa .
Nya Yesu lɛtɔ wǝ bakasebi nkǝ , “ Beso biate sikpi mmǝ ? Bíamfo tɔ bɛnɔ ? ”
Sikpi ǝmuǝ mǝ sefensǝ , nya bétsyiko mǝ bǝtsyuǝ bɔtɔ bǝnkǝ , “ Owoe ko ni utidi ǝmfo ? Bǝ ntu bomǝ ku ufiebi kenke etsyue wǝ etiki koto ! ”
Nyamfo eto kamaa , Yesu ku wǝ bakasebi édu bésu Galilea eto Ditumbukplɛ eto situma sia nse lǝ Gerasefɔ eto kasɔ .
Le kase Yesu lɛbɔ le ɔklɔ ǝmǝ kafo koo , osani utsyuǝ wǝ lɛwɔnɔ bua nsi lǝ ǝsuǝǝ , ǝbǝ ótsyako wǝ . Osani ǝmfo ábɔ lǝ edi nnya lɛfi mfó nti .
Itsyise mfó úkǝsiǝ nɛ . Lǝ lefe nǝ lefe mmǝǝ , betidi ba kenke mámfo wǝ bumuǝ kakpe lǝ amana .
Lǝ lefe kpǝ ǝsuǝǝ , bákafo wǝ ani ku akpa bokle . Fɛɛ wókala nnya bufǝsǝ kabɔ . Utidi ǝmfo akɛ ǝsuǝale tinti , itǝ bǝ kutsyuǝ saa mánkamfo wǝ bumuǝ kǝtsyǝ .
Kǝtsyǝ ku kakɔmi kenke úkatsyilama lǝ betidi eto edi ku atini nyamǝ nti , nya úkakpo kudu , ékefi abambi katsya wǝ ǝsuǝ .
Utidi ǝmfo ǝńyǝ kɔsɛsɛ fɛ únyǝ Yesu . Nyaso útsyetsyi úsu óse akonki lǝ Yesu eto ǝnǝmi .
Nya ófa bembembe ɔ́tɛyi nkǝ , “ Onanto Fanlonlo eto Ubi ! Be nkpe lǝ mɔ ku fǝ lenti mfo ? Nlɛ fǝ lekpakpa , se mɛ uyi lǝ Onanto eto diye ǝsuǝ fǝnkǝ embunǝ mɛ koto ! ”
Ɔ́tɛyi nkomǝ , itsyise ɔ́nɔ bǝ Yesu Yesu áto ɔkuɛ nkǝ , “ Lɛwɔnɔ bua bɔ lǝ osani ǝmfo ǝsuǝ . ”
Nya Yesu lɛtɔ wǝ nkǝ , “ Ntsyǝ baakpo fǝ ? ” Nya útǝ mbuayɛ nkǝ , “ Mɔ baakpo omantsya itsyise bomba nkpe lǝ nwǝ mfo ǝsuǝǝ , bufui . ”
Nya ɔ́lɛ Yesu lekpakpa nkǝ woanla mǝ lǝ kasɔ kamǝ .
Lǝ lefe nǝmfó ǝsuǝǝ , bakplako kpǝ ǝńyǝ lɛ kɔtini komǝ ɔflɔ balɛ budi .
Nya awɔnɔ nyamfo lɛlɛ Yesu lekpakpa bǝnkǝ , “ La bo akpe lǝ bakplako ba ńyǝ lǝ mmǝ , lǝ budu budufǝ lǝ mǝ ǝsuǝ . ”
Nya ɔ́tɔnɔ útǝ mǝ , nya awɔnɔ nyamǝ lɛbɔ lǝ osani ǝmfo ǝsuǝ nya bédu bésu bédufǝ lǝ bakplako bamǝ ǝsuǝ . Nya bakplako bamǝ kenke , ba eto utu luuyifo fe akpi ǝnuǝǝ , dítsyetsyi bésu báwunini lǝ kɔtini komǝ eto kotosi bésu bédufǝ lǝ ditumbukplɛ nǝmǝ nya bánya bátsylɔ kenke .
Nya mba nlɛ bakplako bamǝ bobee , dítsyetsyi bésu umǝ ǝmǝ ku mba lɛkɛ lǝ wǝ ɔflɔ mfó , nya bésu batɛyi betidi ba kenke lesa nǝ díbǝ . Mba bátɛyi ésu mfó , bésu bábe lesa nǝ díbǝ .
Nya lefe nǝ bǝbǝ Yesu ɔflɔɔ , bǝnyǝ utidi wǝ awɔnɔ bua kpǝ dísiǝ lǝ ǝsuǝ mfó . Nya únsi lǝ kasɔ , ónkpe awu , íkakpa ko wǝ . Nya sikpi dímuǝ mǝmblɛ kenke .
Betidi ba leka wǝ búnyǝǝ , átɛyi lesa saa nǝ díbǝ lǝ utidi ǝmǝ ku bakplako bamǝ ǝsuǝ .
Nyaso bálɛ Yesu lekpakpa bǝ udu lǝ mǝ kasɔ .
Lefe nǝ Yesu nlɛ budufǝ lǝ ɔklɔ ǝmǝ ǝsuǝǝ , osani ǝmǝ ǝsuǝ awɔnɔ bua dísiǝǝ , alɛ wǝ lekpakpa nkǝ , “ Tɔnɔ lǝ ntǝkǝko fǝ lǝ bukayɛ katsyilama . ”
Fɛɛ Yesu mántɔnɔ . Bomu ɔ́tɛyi wǝ nkǝ , “ Sinkli esu fǝ betidi ɔflɔ lǝ atɛyi mǝ kase Onamute ǝmǝ lɛwunsǝ ko fǝ ku kase únyǝ fǝ kaminsǝ . ”
Nyaso osani ǝmfo édu úsu ótsyilama Kǝmǝ Lefosi kamǝ nya ɔ́tɛyi betidi bamǝ lesa saa nǝ Yesu díyifo útǝ wǝ . Nya íyifo mba lɛnɔ nnya yanii .
Yesu ǝsiǝ lǝ ɔklɔ úsinkli úsu ditumbukplɛ nǝmǝ eto Yudafɔ eto lekpake nǝ nse . Se úsu údufǝ ditumbukplɛ nǝmǝ eto kɛnyɛ mfóo , betidi kpǝ ǝbǝ bátsyilama wǝ .
Nya Yudafɔ eto katsyakɔ eto uninǝ ɔni utsyuǝ wǝ baakpo Yairo ǝbǝ mfó . Se únyǝ Yesuu , óse akonki lǝ wǝ akɔ .
Nya ɔ́lɛ wǝ lekpakpa kekleke nkǝ , “ Mɔ ubisiobi kɛkɛ lɛ bufi kekleke . Nyaso bǝ lǝ ǝbǝ efi fǝ kɔni ǝtǝkǝ lǝ wǝ bǝ lǝ ǝsuǝ lǝ imuǝ wǝ ale lǝ ɔkɛ nkpǝ . ”
Nyaso Yesu átaka útǝkǝko wǝ . Nya lǝ kase betidi ba díkǝko Yesu difui esoo , bátsyilama wǝ se bántɔ .
Nya usio utsyuǝ akɛ lǝ mǝ nti , wǝ kɔtɔ díkakpo lǝ lefosi alɛ ǝnuǝ sɔ̃ɔ̃ ǝsuǝ .
Ɔkɛ lǝ kanyi ǝsuǝ lǝ lefe nǝ eto lefe mba leeyifo afa díkǝtǝ wǝ afa kulaatsya . Wóbiasǝ wǝ atabi kenke ótsya bufi bomfo , tsya bufi bomǝ mányuǝ wǝ . Kato bomu bóbe .
Ɔ́nɔ etiki itsyi lǝ Yesu ǝsuǝ , nyaso útǝkǝko betidi ba dítǝkǝko Yesu kama .
Ɔ́tɛyi wǝ ǝsuǝ nkǝ , “ Lǝ mfó wǝ awu butidi koo , eni bufi bomǝ ǝbɔyɛ mɛ . ”
Nyaso lefe nǝ útidi Yesu eto awuu , kɔtɔ komǝ díkakpo wǝǝ , ála kplo lamfolamfo ! Nya únyǝ utsyǝ lekpo lǝ wǝ ǝsuǝ nkǝ wǝ bufi bomǝ áyɛ wǝ , nyaso kanyi ka ɔnlɛ bunyǝǝ , álo .
Lamfolamfo Yesu áte nkǝ ǝsuǝale ǝtsyuǝ ábɔ wǝ lǝ wǝ ǝsuǝ . Nyaso úkǝnǝ úńyǝ , nya ɔ́tsyi ɔwuninsǝ , nya ɔ́tɔ betidi bamǝ ntǝkǝko wǝ nkǝ , “ Owoe ni futsyǝ dítidi mɛ awu ? ”
Wǝ bakasebi bamǝ átɔ wǝ bǝnkǝ , “ Be kase betidi bamfo letsyilama fǝ . Beso faatɔ fǝ , owoe ni futsyǝ dítidi fǝ ? ”
Tsyaa , Yesu esi úkǝnǝ úńyǝ ɔlɛ ǝnǝmi botsyilamasǝ kabe lǝ woofo futsyǝ dítidi wǝ bunyǝ .
Usio ǝmǝ mfó ǝnyǝ utsyǝ lekpo nkǝ lesatsyuǝ ǝbǝ wǝ lǝ ǝsuǝ . Nyaso lǝ sikpitete ku ketinkǝ ǝsuǝǝ , ɔ́bɔ úbǝ óse akonki lǝ Yesu eto akɔ . Nya ɔ́tɛyi wǝ lǝ ɔnukualɛ ǝsuǝ , lesa nǝ díbǝ .
Yesu átɛyi wǝ nkǝ , “ Mɔ ubisiobi , fǝ bofokanɔ átsya fǝ . Su lǝ diyuǝ ǝsuǝ . Fǝ kanyi ensiǝmbu sinkli kǝbǝ bio . ”
Lǝ lefe nǝ Yesu nlɛ nyamfo bɔtɛyii , batɔnkpe bǝtsyuǝ étsyi Yudafɔ eto katsyakɔ kamǝ eto uninǝ ǝmǝ eto diyo bǝbǝ nya bátɛyi wǝ bǝnkǝ , “ Fǝ ubi ǝmǝ ébukpǝ koko . Beso fensi fanlɛ Oteasa ǝmfo bulǝ ? ”
Yesu méntsyue ditiki nǝ mba nlɛ bɔtɛyi mfó ato . Bomu ɔ́tɛyi Yairo nkǝ , “ Mante sikpi , fo anɔ ete . ”
Nya Yesu lékpa Petro ku Yakobo ku wǝ ɔyimisani Yohanes mate hã , nya bésu Yairo eto diyo .
Nya lefe nǝ bédufǝ diyo nǝmǝ , nya Yesu dínyǝ kase banlɛ kanyi bunyǝ kakpo edu kewi nkuu ,
údufǝ lǝ mǝnti nya ɔ́tɔ mǝ nkǝ , “ Be léboko kudu komfo bokpo ? Beso bɛnlɛ nku ? Dikpefi nǝmfó ménkpǝ . Selabe ete onlabe . ”
Se ɔ́tɛyi nkoo , betidi ba ńyǝ mfó étsyiko wǝ bumǝ . Nyaso Yesu ǝtǝ nkǝ mǝmblɛ bɔ besu lekple , nya útǝ ubi ǝmǝ eto anto ku ambe ku wǝ bakasebi itsyǝ bamǝ nkǝ bedufǝ kaka ubi ǝmǝ díkpe ónlabe lǝ kasɔ .
Yesu ákɔbe usiobi kɛkɛ ǝmǝ lǝ kɔni nya ɔ́tɛyi wǝ nkǝ , “ Talita Koumu . ” Nya kasɔ lǝ sele siamǝ ni nkǝ , “ Disiobi , nlɛ fǝ bɔtɛyi minkǝ , taka ǝńyǝ ! ”
Lamfolamfo , disiobi nǝmǝ nǝ dikafo lefosi alɛ ǝnuǝǝ , átaka úńyǝ nya útsyiko bɔyɛ katsyilama . Se íbǝ nkoo , íyifo mǝmblɛ yanii .
Nyaso Yesu ǝkǝ mǝ ato kekleke nkǝ bantɛyi kuutsyuǝ saa . Nya kamaa , ɔ́tɛyi mǝ nkǝ , “ Bitǝ wǝ lesatsyuǝ lǝ udi . ”
Yesu édu mfó úsu wǝ umǝ kaka úsiǝ óbe , ku wǝ bakasebi .
Nya lǝ Yudafɔ eto Ɔnwɛditsyǝyi ǝsuǝǝ , úsu ɔlɛ Anantotiki búdi lǝ Yudafɔ eto katsyakɔ mfó . Nyaso íyifo betidi ba kenke lɛnɔ wǝ asatetee yanii . Bátɔ bǝtsyuǝ bǝnkǝ , “ Sieti ókase etiki nyamfo eto okle utsyiko ? Nte kobe ko eto okle nkpe wǝ bǝ woafo ayanisa nyamfo eto okle buyifo ?
Inni wǝ ni Maria eto ubi wǝ ni nwǝ laawe keyi ? Lee inni wǝ ni Yakobo ku Yose ku Yuda ku Simon eto ɔyimisani ? Nya wǝ bayimisio tsya nkpe mfo ! ” Nyaso betidi bamfo mámfo wǝ .
Yesu átɛyi mǝ nkǝ , “ Onanto eto unyǝlǝkǝtidi kpe dibu lǝ nlebe kpǝ . Fɛɛ lǝ wǝ kosate eto umǝǝ , lǝ wǝ betidi ntii , ku lǝ wǝ kosate eto diyo eto betidi eto ǝnǝmii , umbǝ dibu saa . ”
Nnya ni bǝnkǝ wǝ kosate eto umǝ eto betidi mámfo wǝ banɔ , etiki nyamfo éyifo Yesu yanii tinti . Lǝ nyamfo eso wóamfo ayanisa kpǝ buyifo mfó enso nnya úfi wǝ ani útǝkǝ befimfi bǝtsyuǝ lǝ ǝsuǝ nya mǝ bufi díyuǝ mǝ . Lǝ nyamfo eto kamaa , Yesu átsyilama mbuto bo letsyilama mfó , kate Anantotiki nyamǝ .

Nya ókpadi wǝ bakasebi lefosi inuǝ bamǝ utsyǝ , nya óla mǝ ótsyese inuǝ inuǝ . Útǝ mǝ ǝsuǝale nkǝ baso awɔnɔ bua ani .
Nya ɔ́tɛyi mǝ nkǝ , “ Mi kuutsyuǝ saa manlɛ kulesa usuko kusu komǝ , enso uyi wǝ baalɛɛ kɔni hã . Bientsyi didisa nye otobe fenkǝ mba laatɔ asa kafe . Bientsyi atabi lǝ mi katobe .
Bekpe mi afɔkpa , tsya bientsyi akpesa bamba saa enso nnya benkpe . ”
Usi ɔ́tɛyi mǝ nkǝ , “ Kaka kee bafo mii , bɛkɛ mfó isu ese lefe nǝ biuudu .
Lǝ bídufǝ umǝ utsyuǝ nya betidi bamfó dímamfo mi nye báni bǝ beembutsyue mi ditiki kotoo , bidu lǝ bɛflɛ mi nkpafo eto sitǝ bekpo mfó . Nyamfo loote Onanto eto kotonǝnǝ eto ditsyǝbi nǝ lǝǝbǝ bubǝ itǝ mǝ lǝ umǝ ǝmǝ . ”
Nyaso bakasebi bamǝ édu bésu bátsyilama bédi Anantotiki nyamǝ budi kafe bǝ utsyuǝ saa sinkli lǝ abuayifoyifo kama .
Bála awɔnɔ bua kpǝ lǝ betidi ǝsuǝ . Nya bédiki befimfi kpǝ nnuǝbi itǝ bǝmuǝ ale .
Lǝ lefe nǝmfóo , Oka Herodes ákanɔ asa nnya kenke nlɛ búbǝ bɔ́nɔ , itsyise Yesu eto diye áyɛ letsyo ésu kalebe saa . Betidi bǝtsyuǝ ákatɛyi bǝnkǝ , “ Yohanes wǝ ni ntuflǝsǝtidi ésinkli úbǝ nkpǝ ! Nyaso onkpe ǝsuǝale ɔnlɛ ayanisa buyifo nɛ ! ”
Bǝtsyuǝ tsya ákatɛyi bǝnkǝ , “ Wǝ ni Onanto eto Unyɛlǝkǝtidi Elia . ” Betsyuǝ tsya bǝ , “ Wǝ ni Onanto eto Unyɛlǝkǝtidi , itsyise útǝ fe Onanto eto bǝnyɛlǝkǝtidi eto ɔni . ”
Lefe nǝ Herodes lɛnɔ nyamfóo , wuntsya átɛyi nkǝ , “ Yohanes wǝ útǝ bála disi uni disi ósankli utsyi ɔkɔmǝ úbǝ ! ”
Ɛtɔnsǝǝ , Herodes kosate dítǝ kusu nkǝ bǝmuǝ Yohanes , nya útǝ kusu nkǝ bakle wǝ , befi wǝ bakpe lǝ diyo . Herodes éyifo nyamfo itsyi lǝ Herodia wǝ úsu úfi , wǝ dídi wǝ ɔyimi Filipo eto usiǝ eso .
Yohanes ákatɛyi Herodes nkǝ , “ Yanlɛkɛ bǝ fo fǝ ɔyimisani eto usiǝ efi . ”
Nyaso Yohanes eto etiki ǝkǝlǝ Herodia , nyaso úkǝkisi wǝ . Nya ɔ́bɛbɛ kusu nkǝ lǝ olo wǝ .
Tsyaa , wámfo kusu bunyǝ lǝ Herodes eso . Itsyise Herodes áte Yohanes sikpi se unyi nkǝ Yohanes éyifo ɔnukualɛtidi ku utidi wǝ díyifo kɛnkɛ eso . Nyaso úkase wǝ . Lefe kpǝ , óla nkǝ lǝ úkanɔ wǝ asatete , ite bǝ wǝ etiki nyamǝ káto wǝ lǝ lɛkɔɛsi lɛ ɔ́nɔ nnya tsya fɛ .
Lǝ kalosǝkɔɔ , íbǝ bǝ Herodia ǝnyǝ kusu ko ɔnlɛ bɔbɛbɛ . Diyi nǝmfó didi Herodes eto leleyi . Herodes ákpadi wǝ beninǝtidi lǝ wǝ sekakedikɔ ku wǝ bamamanyǝ eto beninǝ ku Galilea eto kasɔ eto beninǝ kplɛkplɛ lǝ wǝ lesakedikɔ .
Herodia eto kebitɛ ǝbǝ mfó úwi kewi ókpe disuǝyuǝ nya Oka Herodes ku wǝ bahɔ lǝ lesakedikɔ mfó tinti . Nyaso Oka Herodes átɔ kebitɛ kamǝ nkǝ , “ Be faala fǝ lǝ ntǝ fǝ ? ”
Nya usi ɔ́tɛyi wǝ tsya nkǝ , “ Ekpe lǝ mɔ lekankpomɛ , minkǝ muutǝ fǝ lesa nǝ ke fɔɔtɔ mɛ , lǝ mɔ sekakedikɔ eto kutsyǝ kulaa tsya ! ”
Nyaso usiobi ǝmfo átaka úsu ɔ́tɔ wǝ ambe nkǝ , “ Be ele bǝ ntɔ ? ” Nya wǝ ambe lɛtɛyi wǝ nkǝ , “ Tɔ wǝ Yohanes Ntuflǝsǝtidi eto disi . ”
Disiobi nǝmfo ésinkli kpla dísu diyo nǝmǝ kafo nya ɔ́tɛyi Herodes nkǝ , “ Nla minkǝ la Yohanes Ntuflǝsǝtidi eto disi ǝtǝkǝ lǝ ɔkpɛ tɛnklɛ ǝsuǝ ǝtǝ mɛ mɔmɔmɔmɔ ! ”
Nyamfo ába oka Herodes lɛkɔɛsi , fɛɛ wǝnsiǝmbofo ntamu bo óka utsyǝ lǝ beninǝtidi bamfó eto ǝnǝmi butu .
Lǝ nyaso ókpe wǝ oblafɔ lamfolamfo nkǝ usu ola Yohanes eto disi lǝ ufi oboko . Nya oblafɔ ǝmfó dídu úsu Aba eto diyo nǝ baakpe betidi , mfó úsu óla Yohanes eto disi .
Kamaa , úfi disi nǝmǝ útǝkǝ lǝ ɔkpɛ tɛnklɛ ǝsuǝ nya úfi ni oboko disiobi nǝmǝ . Nya wuntsya dífi ni úsu útǝ wǝ ambe .
Lefe nǝ Yohanes eto bakasebi lɛnɔ ditiki nǝmfoo , bésu báfo wǝ ɔkɔ bésu bébikǝ .
Batɔnkpe ba Yesu lékpe nkǝ besu batsyilama lekpake mfóo , ésinkli bǝbǝ bátɛyi wǝ nnya kenke bésu beyifo ku asa nnya báte .
Nya kaka mǝ ku Yesu lɛsɔnɔ eto betidi kpǝ ba nlɛ búbǝ kédu étsyiko bufui . Nyaso Yesu ku wǝ bakasebi mánkɛ lefe lǝ bedi lesa kula tsya . Nyaso Yesu átɛyi mǝ nkǝ , “ Bitǝ lǝ bo hã lǝ busu kaka lɛbiɔ lǝ busiǝ mfó butsyǝ ɔnwɛ sɛkɛ . ”
Nyaso bésu bédufǝ lǝ ɔklɔ lǝ besu kaka betidi lǝmbǝ .
Fɛɛ lefe nǝ bántɔɔ , betidi kpǝ ǝnyǝ mǝ bǝtsyǝ lekpo , nya bétsyetsyi bátɔ sɛtɔ bésu baka mfó budufǝ fɛ Yesu ku wǝ bakasebi dísu bédufǝ mfó .
Se Yesu lɛbɔ lǝ ɔklɔ ǝmǝ únyǝ sitiditu siamǝǝ , mǝ asa ǝnǝ wǝ kafo itsyise bǝtsyǝ fe basamu ba lǝmbǝ obebe . Nyaso útsyiko mǝ asa kpǝ bote itsyi lǝ Onanto ǝsuǝ .
Lefe nǝ ditsyitsyo léyoo , wǝ bakasebi ányi bésu wǝ ɔflɔ nya bátɛyi wǝ bǝnkǝ , “ Kale bolo . Nya kase mfo diyifo ntɛntii , bǝǝmbunyǝ kulesa bedi .
Nyaso lǝkǝ mǝmblɛ kusu lǝ bedu . Lǝ bedufǝ kǝmǝ ku mbuto bo lɛfi mfoo , boofó lesatsyuǝ bunyǝ kaya kedi . ”
Yesu átɛyi mǝ nkǝ , “ Mi kosatee , bitǝ mǝ lesatsyuǝ lǝ bedi . ” Nya bátɛyi wǝ bǝnkǝ , “ Nyamfó ebofo fe utsyuǝ eto afa mflamfla eto kayofofo ! Ala fǝ bobiasǝ nyamfo lǝ mǝ budi ǝsuǝ ? ”
Nya Yesu lɛtɔ mǝ nkǝ , “ Abolo asia bɛnlɛ ? Bisu bebe ! ” Nya se bésu bábee , bátɛyi wǝ bǝnkǝ , “ Abolo anɔ ku akpɛ ǝnuǝ ete ntǝ . ”
Yesu átɛyi wǝ bakasebi nkǝ bǝtǝ lǝ betidi bamǝ kenke lǝ bǝsiǝ kasɔ lǝ sefa siamǝ ǝsuǝ mfó lǝ etsyukpa etsyukpa ǝsuǝ .
Nyaso betidi bamfo kenke ǝsiǝ kasɔ lǝ etsyukpa etsyukpa ǝsuǝ ǝtsyuǝ fe betidi kolofa nya ǝtsyuǝ fe betidi awosi anɔ .
Nya Yesu dífi abolo ku akpɛ nyamǝ , nya se óbe kato , nya ɔ́sɔ Onanto ani . Nya úbudi abolo nyamǝ nya úfi nnya útǝ wǝ bakasebi nkǝ bǝsiǝ bǝtǝ etsyukpa etsyukpa nyamǝ . Nya úsiǝ akpɛ nyamɛ tsya nko útǝ mǝ .
Mba kenke lɛkɛ mfó édi bémi .
Nya se wǝ bakasebi lɛsɛ didisa nǝ díbu bakɔɔ , díyi lefosi etsyitsya kplɛ ǝnuǝ .
Nya mba dídi lesa nǝmfo eto basani mate éyifo betidi akpi anɔ .
Lamfolamfo Yesu átɛyi wǝ bakasebi nkǝ bedufǝ lǝ ɔklɔ ǝmǝ lǝ besu umǝ wǝ baakpo Betsaida , lǝ ditumbukplɛ nǝmǝ eto lekpake nǝ nse . Nya útǝ nkǝ sitiditu siamǝ sǝnsǝ sidu .
Nyamfo eto kamaa , wuntsya édu óbe kɔtini komǝ nkǝ lǝ usu oto ola .
Se éyo ketsyee , ɔklɔ ǝmǝ áyo ditumbukplɛ nǝmǝ eto ntinti , Yesu mate hã díbu uńyǝ mfó .
Únyǝ nkǝ wǝ betidi édufǝ lǝ bulǝ ǝsuǝ ku kase bánlɛ ɔklɔ ǝmǝ bofo bonwa itsyise ufiebi lɛ bɔsɔ kǝlǝ mǝ . Nyaso lǝ kolensiǝnto kplɛɛ , Yesu áyɛ lǝ ntu bomǝ ǝsuǝ úsu mǝ ɔflɔ eti nkǝ lǝ ɔyɛ ofe .
Nya se bǝnyǝ wǝ lǝ ntu bomǝ ǝsuǝǝ , báfa bátɛyi bǝnkǝ , “ Ɔkɔ ni . ”
Mǝmblɛ áte sikpi se bǝnyǝ wǝ . Nyaso Yesu átɛyi mǝ lamfolamfo nkǝ , “ Biante sikpi ! Mɔ uni ! Bimuǝ utu bɛlɛ ! ”
Nya óbe údufǝ lǝ mǝ ɔklɔ ǝmǝ kafo , nya ete ufiebi ǝmǝ lɛyɛ bɔsɔ . Nyamfo éyifo wǝ bakasebi yanii ku kafɔsu .
Itsyise bánte kase ko íbǝ fɛ útǝ betidi akpi anɔ bamfo lesa bédi banɔ . Mǝ nsusu mánkpa ko mǝ lǝ nyamfó ǝsuǝ , itsyise bámfo wǝ bánɔ .
Se bédufǝ ditumbukplɛ nǝmǝ eto lekpake nǝ nsee , báyifǝ lǝ Genesaret eto kasɔ . Nya bátsyasǝ mǝ ɔklɔ ǝmǝ mfó .
Kase báyifǝ lǝ ɔklɔ ǝmǝ koo , betidi ǝtsyǝ Yesu lekpo .
Nyaso betidi bamǝ étsyetsyi bésu bátɛyi mǝ betidi kenke lǝ kasɔ kamǝ . Nya kaka ke bánɔ bǝ Yesu kpee , bétsyi befimfi lǝ mǝ belabekǝ ǝsuǝ báboko wǝ ɔflɔ .
Nya kaka ke Yesu dísu koo , umǝ ni o-o , kebuto keni o-o , betidi ko díketsyi mǝ befimfi kaboko obia nya bánlɛ wǝ lekpakpa bǝnkǝ utǝ lǝ betidi wǝ awu eto atosi ete . Nya mba dítidi nnyaa , ǝmuǝ ale .
Farisifɔ ku afi eto bateasa ba dítsyi Yerusalem ǝbǝ bátsyilama Yesu .
Bǝnyǝ bǝ wǝ bakasebi si balɛ lesa budi nya bǝtsyuǝ mǝmflǝ mǝ ani fe kase Farisifɔ laate betidi bǝ ele bǝ bǝflǝ .
Bǝnyǝ nyamfo bǝtsyǝ lekpo itsyise Farisifɔ ku Yudafɔ fɛfɛ kenke eeyifo lǝ mǝ batekoko , banakoko eto akpa nnya báyani bǝtsyǝ nya báte mǝ ǝsuǝ .
Nya lǝ báya lesa saa betsyiko bikǝkatekɔ tsyaa , ele bǝ bǝflǝ mǝ ani fɛ lǝ bedi . Nya ele bǝ beyifo lǝ afi kpǝ nnya bǝbǝ bétu , fe kase bǝǝflǝ akɔbe ku ekplibi ku kalɔtsyi .
Lǝ nyaso Farisifɔ ku afi eto bateasa átɔ Yesu bǝnkǝ , “ Beso fǝ mba ntǝkǝko fǝ lǝǝnyifo lǝ bo batekoko ku banakoko eto akpa ǝsuǝ ? Nya banlɛ asa budi lǝ mǝ ani mǝflǝmflǝmflǝ ǝsuǝ ? ”
Yesu ǝlǝkǝ kɛnyɛ ɔ́tɛyi nkǝ , “ Ǝnǝmi ǝnǝmi eto betidi bini ! Lesa nǝ Onanto eto Unyɛlǝkǝtidi Yesaya lɛwɔni ɔ́tɛyi utsyǝ lǝ mi ǝsuǝǝ , íbǝ ítǝ sitinti ! Ɔ́tɛyi bo nkǝ , Onanto átɛyi nkǝ , ‘ Betidi bamfoo , ǝnǝmi ǝnǝmi eto dibu ete bǝǝtǝ mɛ , banla mɛ itsyi lǝ mǝ akɔɛsi .
Bimba ete ini bǝ bálɛ mɔ lelabi buyifo . Baate kawunsiǝ eto afi nnya betidi dítsyǝ fenkǝ mɔ afi ini . ’
Nnya lete bǝ bifi mɔ kɔfi bɛkula nya bɛnlɛ mi kawunsiǝ mfo eto akpa boté . ”
Yesu esi ɔ́tɛyi mǝ nkǝ , “ Bekpe awɛsu ǝtsyuǝ nnya biefi akayɛ lǝ nnya ǝsuǝ kani Onanto eto kɔfi budi , keyifo batekoko ku banakoko eto akpa .
Onanato eto Unyɛlǝkǝtidi Moses áwɔni útsyǝ nkǝ , ‘ Bu fǝ anto ku fǝ ambe . Ɔ́tɛyi tsya nkǝ fǝǝ ke léka fǝ anto ku fǝ ambee , ele bǝ balo fǝ . ’
Fɛɛ biatɛyi biǝnkǝ ɛlɛkɛ bǝ utidi ebofo lesa bɔni butǝ wǝ anto ku ambe ba lesa lehiã , ku nsusu bǝ lesa nǝmǝ eyifo kɛnkɛ , kato taflatsyǝ ku nsusu bǝ wuufi lesa nǝmǝ utǝ Onanto bomu eso .
Nya ɛyɛ le bo akpa ǝsuǝǝ , boata Onanto eto kɔfi kebu .
Nko ini bǝ biefi mi bana eto akpa kaninsǝ Onanto eto afi . Nya bieyifo asa bamba kpǝ tsya fe nyamfo eto okle . ”
Lǝ nnya kamaa , Yesu esi ókpadi sitiditu siamǝ nkǝ bányi bafi wǝ . Nya ɔ́tɛyi mǝ nkǝ , “ Mimblɛ kenke bitsyue mɛ ato lǝ bɛnɔ kasɔ .
Lesa nǝ ke utsyuǝ dídi ókpe lǝ kafo ǝmbutǝ obiasǝ wǝ ǝsuǝ . Bomu lesa nǝ ke ditsyi lǝ wǝ lɛkɔɛsi ɔtɛyii , nnya ni lesa nǝ lǝǝtǝ weeyifo lebua nɛ .
Mimblɛ kenke bitsyuǝ ato lǝ bɛnɔ mɛ kasɔ . ”
Lǝ nyamfo eto kamaa , se údu lǝ mǝ ɔflɔ úsu diyoo , wǝ bakasebi átɔ wǝ bǝnkǝ ulǝkǝ lekpa nǝmǝ eto kasɔ ote mǝ .
Yesu átɛyi mǝ nkǝ , “ Lǝ biannɔ lekpa nǝmfo kasɔɔ , nyalɛ mi nsusu ǝmbǝ kulesa kasɔ bofo bɔnɔ ! Ekpa bǝnkǝ lesa nǝ didufǝ lǝ utidi kafoo , ǝmbutǝ utidi ǝmǝ yifo lebua ,
itsyise yeendufǝ lǝ wǝ utu kǝmiǝ . Wǝ kafo bomu yuudufǝ nya yɔɔyɛ ɛbɔ lǝ wǝ kafo fe lesa biabia . ” Nyaso nnya Yesu lɛtɛyi mfoo , ate bǝnkǝ didisa saa alɛkɛ itǝ budi .
Nya úsukosǝ ɔ́tɛyi nkǝ , “ Lesa nǝ lɛbɔ itsyi lǝ utsyuǝ eto lɛkɔɛsii , ni laabiasǝ utidi nɛ .
Itsyise nsusu bua saa aabɔ ketsyi lǝ utidi eto lɛkɔɛsi kǝmiǝ nya mu lǝǝtǝ wǝǝyifo asa bua nɛ . Asa nyamfó ni fenkǝ , lɛsɔnɔdi ku kuyu ku ditilo ku disǝnkpo , kusiǝ kamafefe ku sidikpuu ,
ku nsusu bua fifi ku kawɛ ku disiale , sidia tɛyitɛyi kabiasǝ utidi eto diye ku nsusu bua kekleke fifi lǝ sisǝ ku sisiǝ ǝsuǝ , nya lǝǝnǝ utidi kakpe lǝ kofani ǝsuǝ , ǝnǝmi sɛsǝsɛsǝ lǝ utidi bamba eto bikǝ ǝsuǝ , diye biasǝbiasǝ , ǝsuǝ kato bobesǝ , ebukisa yifoyifo , koto mentsyue mentsyue .
Asa bua nyamfo kenke aabɔ ketsyi lǝ utidi eto lɛkɔɛsi , nya laabiasǝ utidi nɛ . ”
Nyamfo eto kamaa , Yesu édu úsu umǝ utsyuǝ lǝ Tiro eto kasɔ . Úsu diyo ditsyuǝ kaka wóanla nkǝ kuutsyuǝ saa te nkǝ okpe mfó , tsyafɛ wóamfo bɔbiɔ .
Mfóo , se usio utsyuǝ wǝ lɛwɔnɔ bua nlɛ wǝ ubi bulǝ lɛnɔ nkǝ Yesu kpe lǝ mfóo , úbǝ wǝ ɔflɔ akpa akpa nya óse akonki lǝ wǝ ǝnǝmi .
Usio ǝmfo enni Yudanyǝ . Bále wǝ lǝ umǝ wǝ baakpo Foinike lǝ Siria eto kasɔ . Nya ɔ́lɛ Yesu lekpakpa nkǝ ola lɛwɔnɔ nǝmǝ ɔbɔnko lǝ wǝ ubi ǝsuǝ .
Nya Yesu lékpasǝ wǝ nkǝ , “ Tutɛɛ , tǝ bekpefi lesa etɔ . Yanlɛkɛ bǝ befi bekpefi eto lesa bǝtǝ bakpa . ”
Lǝ nnya ǝsuǝ usio ǝmfo ǝtǝ wǝ mbuayɛ nkǝ , “ Ao , mɔ Onamute , bakpa bamǝ lǝ ɔpunu kalɔ lǝ lesakedikɔ mfóo , ebunyǝ lesa nǝ bekpefi bamǝ nlǝ budi eto nǝ lookpoo kasɔ bedi . ”
Nya Yesu lɛtɛyi wǝ nkǝ , “ Lǝ kase fǝtǝ mbuayɛ mfo esoo , du esu diyo . Ebunyǝ se lɛwɔnɔ nǝmǝ díkayani fǝ ubi ǝmǝ . ”
Nyaso usio ǝmfo édu úsu diyo . Lǝ mfóo , únyǝ nkǝ wǝ ubi labe lǝ wǝ kalabekɔ , nya lɛwɔnɔ bua nǝmǝ lénsisi wǝ lǝ ǝsuǝ .
Se Yesu lídu lǝ Tiro eto lekpake mfóo , ɔ́yɛ lǝ Sidon úsu Galilea eto Ditumbukplɛ kama kaka Kǝmǝ Lefosi kamǝ nkpe eti .
Nya mfóo , betidi bǝtsyuǝ ákpa utidi utsyuǝ wǝ ni ototi ku ɔmumu báboko wǝ ɔflɔ nya bálɛ wǝ lekpakpa bǝ utǝkǝ ani lǝ wǝ ǝsuǝ .
Nyaso Yesu ákpa wǝ usuko lɛkpɔ kaka betidi ku kudu lǝmbǝ , nya úfi wǝ animi ókpe wǝ lǝ ato . Útufǝ ntufǝ ókpo lǝ wǝ animi nya ɔ́kɔbe utidi ǝmǝ eto odiakami .
Nya Yesu lébesǝ wǝ ǝnǝmi óbe kato nya ɔ́wɔnɔ fũũ , nya ɔ́tɛyi osani ǝmǝ nkǝ , “ Hefata , ” eto kasɔ ni bǝǝ , “ Sini ! ”
Lamfolamfo , osani ǝmǝ eto ato ásini nya wǝ odiakami tsya lényankli nya ófo etiki budi .
Yesu ákpe betidi ba dinyǝ mfó kɔfi nkǝ bántɛyi utidi saa kulesa , itsyi lǝ lesa nǝ bǝnyǝ mfó . Fɛɛ bimbaa ete ɔ́ninko mǝ , itsyise kase ókpe mǝ kɔfii , nko kǝ banlɛ nnya bokpantsyasǝ nɛ .
Nya betidi ba kenke lɛnɔ asa nyamfóo , iyifo mǝ naa efensǝ ! Nya bátɛyi mǝ ǝsuǝ bǝ , “ Wǝǝyifo lesa saa kukɔnɔ . Wǝǝtǝ bamumu leedi etiki , nya batoti tsya laanɔ asa ! ”
Lǝ eyi nyamfó ǝsuǝǝ , betidi kpǝ ǝbǝ bátsya mfó . Nya se kulesa dímǝntsyǝ boodi esoo , Yesu ákpadi wǝ bakasebi óboko wǝ akɔ nya ɔ́tɛyi mǝ nkǝ ,
“ Betidi bamfo eto asa lɛ mɛ kaminsǝ , itsyise eyi ǝtsyǝ sɔ̃ɔ̃ ni nyamfo se bǝbǝ mɔ ɔflɔ nɛ . Nya mɔmɔɔ , kulesa ente boodi .
Lǝ nyani mǝ beluu , kukpɛnsɛ ebɔlɛ mǝ kola disi lǝ kusu itsyise mǝ bǝtsyuǝ etsyi katsyontsyokɔ . ”
Nya wǝ bakasebi lɛtɔ wǝ bǝnkǝ , “ Se utidi luunyǝ lesa utǝ betidi bamfo lǝ mfiminti mfo bǝ bedi bemi ? ”
Mfó Yesu lɛtɔ mǝ nkǝ , “ Abolo asia nte mi ? ” Bátɛyi wǝ bǝnkǝ , “ Abolo akuanse . ”
Yesu átɛyi mǝmblɛ nkǝ bǝsiǝ kasɔ . Nya úfi abolo akuanse nyamǝ , nya ɔ́sɔ Onanto ani , nya úbudi nnya úfi útǝ wǝ bakasebi nkǝ befi bǝtǝ betidi bamǝ kenke . Nya mǝ tsya dífi nnya bésiǝ bǝtǝ mǝ .
Akpɛ asiani tsya ǝtsyǝ . Yesu éfi nnya tsya nya ɔ́sɔ ani . Nya úfi nnya útǝ wǝ bakasebi nkǝ besiǝ nnya tsya bǝtǝ mǝ .
Betidi bamfó kenke édi bémi . Betidi bamǝ eto utu ebuyifo akpi ana . Se bédi bálosǝǝ , bakasebi bamǝ ásɛ abolo wɛlɛwɛlɛ nnya díbu nya íyi etsyitsya kplɛkplɛ akuanse . Nnya kamaa , Yesu ǝlǝkǝ betidi bamfo kenke kusu nya bédu .

Nya Yesu ku wǝ bakasebi dídufǝ lǝ ɔklɔ báyila ditumbukplɛ bésu Dalmanuta eto lekpake .
Farisifɔ bǝtsyuǝ ǝbǝ Yesu ɔflɔ nya bétsyiko wǝ etiki bunǝnko lǝ befi bato wǝ babe . Nyaso bátɛyi wǝ bǝ uyifo ayanisa ǝtsyuǝ ote mǝ lǝ bate bǝ Onanto ɔflɔ útsyi úbǝ .
Nyamfo ǝlǝ Yesu tinti nya óla ɔwɔnɔ nya ɔ́tɔ mǝ nkǝ , “ Beso kon mmi eto betidi laabɛbɛ bǝ bǝǝnyǝ ayanisa fɛ lǝ bafo banɔ ? Kulefe , nlɛ mi bɔtɛyi minkǝ , membuyifo ayanisa nnya eto okle bela biǝ biǝnyǝ mfo ! ”
Nya údu lǝ mǝ ɔflɔ , nya úsinkli údufǝ lǝ ɔklɔ nya ɔ́yila ditumbukplɛ nǝmǝ úsu ni lekpake nǝ nse .
Kase banlɛ ditumbukplɛ nǝmǝ bɔyilaa , wǝ bakasebi bamǝ áta ǝsuǝ béntsyi abolo kpǝ .
Nya Yesu lɛtɛyi mǝ nkǝ , “ Bekpe kobe lǝ bitsyue ato lǝ bɛnɔ etiki itsyi lǝ oka Herodes ku Farisifɔ eto ǝyǝnkisǝsa ǝsuǝ . ”
Lefe nǝmfóo , mǝ sɔ̃ɔ̃ dínyǝ mfó bánlɛ etiki búdi katɛyi bǝ , “ Lee nnya buuntsyi abolo kpǝ eso ɔnlɛ bɔtɛyi nkoo ? ”
Fɛɛ se Yesu nyi etiki nnya banlɛ bɔtɛyi esoo , ɔ́tɔ mǝ nkǝ , “ Beso bɛnlɛ etiki lǝ abolo butsyi ǝsuǝ ? Ibǝ ese mɔmɔɔ , biǝnyǝtɔ nye bɛnɔ kasɔ ? Bitidi ato ko !
Bekpe ǝnǝmi , tsya fɛ biǝnnyǝ ! Bekpe ato , tsya fɛ biannɔ !
Bíankloma lefe nǝ ménsie abolo anɔ míntǝ betidi akpi anɔ dídi ? Etsyitsya kplɛ asia nnya wɛlɛwɛlɛ díbu díyi ? ” Bátɛyi wǝ bǝnkǝ , “ Lefosi etsyitsya ǝnuǝ . ”
Yesu esi ɔ́tɔ mǝ nkǝ , “ Nya lǝ lefe nǝ mínsiǝ abolo akuanse míntǝ betidi akpi anaa , nnya wɛlɛwɛlɛ díbuu , etsyitsya asia íyi ? ” Bátɛyi wǝ bǝnkǝ , “ Akuanse . ”
Nya ɔ́tɔ mǝ nkǝ , “ Ibǝ ese mɔmɔɔ , biante tɔ futsyǝ mini ? ”
Se Yesu ku wǝ bakasebi dídufǝ Betsaida , betidi bǝtsyuǝ ákpa unǝmba utsyuǝ báboko Yesu ku wǝ bakasebi ɔflɔ nya bálɛ wǝ lekpakpa bǝ lǝ ufi wǝ kɔni utǝkǝ lǝ wǝ .
Yesu ákɔbe nwǝ ǝmǝ lǝ kɔni nya ókpa wǝ ɔ́bɔnko lǝ umǝ nti . Se útufǝ ntufǝ ókpo lǝ unǝmba ǝmǝ eto ǝnǝmii , úfi wǝ ani útǝkǝ lǝ wǝ ǝsuǝ , nya ɔ́tɔ wǝ nkǝ , “ Alɛ lesatsyuǝ bunyǝǝ ? ”
Nya utidi ǝmǝ létakasǝ wǝ ǝnǝmi óbe kato nya ɔ́tɛyi nkǝ , “ Ee , nlɛ betidi bunyǝ , tsya beyifo fe eyi . Fɛɛ balɛ bɔyɛ katsyilama . ”
Nya Yesu disi útidi wǝ ǝnǝmi . Lǝ lefe nuǝfǝ nǝmfoo , utidi ǝmǝ ásini wǝ ǝnǝmi kukɔnɔ , nya wǝ ǝnǝmi lékpa , nya únyǝ lesa saa kukɔnɔ .
Nya Yesu dílǝkǝ wǝ kusu nkǝ udu usu wǝ diyo , wensisinkli usu umǝ ǝmǝ nti .
Lǝ nnya kamaa , Yesu ku wǝ bakasebi édu mfó bésu kebuto kǝtsyuǝ ka lɛfi Kaisarea Filipi eto kasɔ eti . Nya lefe nǝ bányɛ lǝ kusu bantɔɔ , Yesu édi mǝ etiki ɔ́tɛyi nkǝ , “ Bɛtɛyi mɛ , futsyǝ betidi laatɛyi bǝ wǝ mini ? ”
Bátɛyi wǝ bǝnkǝ , “ Bǝtsyuǝ lɛ bɔtɛyi bǝ fǝ ni Ntuflǝsǝtidi Yohanes . Nya bǝtsyuǝ tsya nlɛ bɔtɛyi bǝnkǝ fǝ ni Onanto eto Unyɛlǝkǝtidi Elia . Nya bǝtsyuǝ tsya nlɛ bɔtɛyi bǝnkǝ fǝ ni Onanto eto mba lǝǝlǝkǝ wǝ kɛnyɛ eto mba kɔ eto okle ɔni . ”
Nya Yesu disi ɔ́tɔ mǝ nkǝ , “ Mimi nkpǝ , owoe biebu biǝ wǝ mini ? ” Petro átɛyi wǝ nkǝ , “ Fǝ ni nwǝ Onanto lékpo ɔhile útsyǝ . ”
Nya Yesu díkǝ mǝ ato nkǝ bántɛyi ku utsyuǝ saa , lesa nǝ benyi itsyi lǝ wǝ mfo .
Nya Yesu dítsyiko wǝ bakasebi asa ǝtsyuǝ bóte , ɔ́tɛyi mǝ nkǝ , “ Ele bǝ ibǝ itǝ bǝ Utidi Eto Ubi nyǝ kanyi lǝ Yudafɔ eto beninǝ ku besumunyǝ ninǝ ku afi eto bateasa eto ani , bani wǝ . Boolo wǝ , tsya lǝ diyi tsyǝfǝǝ wootaka . ”
Ɔ́tɛyi mǝ nyamfo ókpasǝ , bǝ lǝ banɔ kasɔ . Nya Petro lékpa wǝ usuko ɔflɔ wonko wǝ inuǝ , nya ɔ́ninko wǝ .
Tsyaa , se Yesu díkǝnsǝ óbe wǝ bakasebii , údi etiki ku lɛblɔfi ókpe Petro nkǝ , “ Obansam , du mɛ lǝ ɔflɔ ! ” Nya ɔlɔ bɔ́tɛyi nkǝ , “ Anla asa nnya Onanto lala , bomu nnya betidinini lala ! ”
Nyaso Yesu ákpadi betidi eto ditsyukpa nǝmǝ ku wǝ bakasebi óboko wǝ ɔflɔ nya ɔ́tɛyi mǝ nkǝ , “ Lǝ utsyuǝ ala nkǝ wǝǝtǝkǝko mɛɛ , ele bǝ ulǝkǝ wǝ ato ku wǝ ǝsuǝ utsyiko lǝ wǝ alasa ǝsuǝ nya lǝ utsyi wǝ uyikabie utǝkǝko mɛ .
Itsyise nwǝ ke lela nkǝ wǝǝlǝkǝ wǝ nkpǝǝ , woo nyansǝ mu . Nya utidi wǝ ke loonyansǝ wǝ nkpǝ lǝ mɔ disi ku lǝ Ditiki Sɛɛ nǝmfo esoo , wuunyǝ nkpǝ manlo .
Nte kutǝkǝ ko utudi luunyǝ lǝ kawunsiǝ kamfo eto bikǝ kenke afiani wǝ bele fɛ wǝnnyǝ nkpǝ manlo ?
Nye be utidi luufi ofloma ko bǝ lǝ unyǝ nkpǝ manlo ?
Mɔmɔ mfoo , betidi kpǝ lǝ asa bua buyifo ketsyi kama kakpe Onanto . Nyaso lǝ utsyuǝ efi mɔ ku mɔ asatete fe afanisa mɔmɔɔ , wuuntsya ebudi kofani lǝ mɔ , Utidi Eto Ubi , ɔflɔ lǝ lefe nǝ muubǝ ku Onanto eto Batɔnkpe kɛnkɛ ku lǝ Onanto eto diyǝnde ǝsuǝ . ”
Nya Yesu disi ɔ́tɛyi mǝ nkǝ , “ Nlɛ mi bɔtɛyi sitinti minkǝ mi bǝtsyuǝ ǝmbukpǝ isu ese lefe nǝ biunyǝ Onanto ǝmǝ eto sekakedikɔ luubǝ ku ǝsuǝale . ”
Eyi akua eto kamaa , Yesu ákpa Petro , ku Yakobo ku Yohanes bésu kɔtini kutsyuǝ ǝsuǝ . Mǝ hã dísu bǝsiǝ mfó . Lefe nǝ bakasebi bamfo ńlɛ bobee , bǝnyǝ bǝ Yesu eto ditsyǝbi áfloma .
Nya wǝ awu nnya onkpe léfloma íflubi futututu enso kase utidi luuflǝ wǝ bikǝ ku ntu biole nya bɛnlɛ buyǝnde .
Nya bǝnyǝ Onanto eto bǝnyɛlǝkǝtidi ba koko , Mose ku Elia lɛbɔ bánlɛ etiki budi ku Yesu .
Sikpi ǝmuǝ bakasebi bamǝ kenke itsyise bánte lesa nǝ bánlɛ bɔtɛyi . Nya Petro wǝ dímante lesa nǝ woatɛyi , lɛtɛyi Yesu nkǝ , “ Oteasa , bo mfo eto bubǝ alɛkɛ tinti . Tǝ lǝ boto ebu ǝtsyǝ . Lɔni itǝ fǝ , lɔni itǝ Mose , nya lɔni tsya itǝ Elia . ”

Nya lɛsɔmiloku ditsyuǝ díbǝ díti mǝmblɛ kenke , nya bánɔ ɔkɔɛ lɛbɔ utsyi lǝ asɔmiloku nyamǝ ǝsuǝ nlɛ bɔtɛyi nkǝ , “ Nwǝ mfo ni mɔ ubi lala wǝ mankeko . Bitsyue wǝ koto . ”
Akpaakpa mfóo , bátsyilamasǝ ǝnǝmi tsya bǝnyǝ kuutsyuǝ saa enso Yesu hã ńyǝ ku mǝ mfó .
Lefe nǝ bésinkli banlɛ kɔtini komǝ bɔyifǝ kǝbǝ kasɔɔ , Yesu ǝkǝ mǝ ato nkǝ , “ Biantɛyi kuutsyuǝ lesa nǝ bínyǝ mfo isu ese bǝ , mɔ , Utidi Eto Ubi , ataka ntsyi ɔkɔmǝ mbǝ . ”
Béti etiki nyamfo bákpe lǝ mǝ nti , fɛ lǝ mǝ mate sii , nya bákatɔ mǝ ǝsuǝ bǝnkǝ , “ Be ni bǝ wootaka utsyi ɔkɔmǝ ubǝ eto kasɔ ? ”
Nya bátɔ Yesu bǝnkǝ , “ Beso afi eto bateasa bamǝ laatɛyi bǝnkǝ ele bǝ ibǝ bǝ Onanto eto Unyɛlǝkǝtidi Elia tɔ Kristo eto bubǝ ? ”
Yesu átɛyi mǝ nkǝ , “ Sitinti baatɛyi . Ele bǝ Onanto eto Unyɛlǝkǝtidi Elia tɔ Kristo eto bubǝ lǝ ubǝ ɔlɔ lesa saa utsyǝ . Fɛɛ báwɔni bákpe lǝ Awɔnisa Kɛnkɛ Eto Kukuǝ tsya bǝ Utidi Eto Ubi ebudi ohiã tinti nya bɔɔni wǝ . Be bibu biǝ nyamfo tsya lɛ bote ?
Nlɛ mi bɔtɛyi minkǝ Onanto eto Unyɛlǝkǝtidi Elia búbǝ koko . Fɛɛ betidi mámfo wǝ ku dibu . Bomu béyifo wǝ kase ke bála . Nyamfo ǝbǝ itǝ fe kase Onanto eto bɛnyɛlǝkǝtidi lɛwɔni bǝtsyǝ lǝ Awɔnisa Kɛnkɛ eto Kukue ǝsuǝ . ”
Lefe nǝmfóo , se Yesu ku bakasebi itsyǝ bamǝ dísinkli bǝbǝ bakasebi fɛfɛ ɔflɔɔ , bǝnyǝ bǝ betidi kpǝ ńyǝ bátsyilama mǝ , nya afi eto bateasa bǝtsyuǝ nlɛ mǝ etiki bunǝ nko .
Se betidi bamfó kenke dínyǝ Yesu nlɛ bubǝǝ , íyifo mǝ yanii , nya bétsyetsyi bésu bátsyako wǝ bǝsiǝsǝ wǝ .
Yesu ɔ́tɔ wǝ bakasebi bamǝ nkǝ , “ Nte kǝnǝ ka mi ku mǝ nlɛ ? ”
Nya osani utsyuǝ wǝ ńyǝ lǝ betidi bamǝ nti lɛtɛyi Yesu nkǝ , “ Oteasa , nkpa mɔ ubi mboko fǝ ɔflɔ , itsyise lɛwɔnɔ bua si wǝ lǝ ǝsuǝ itǝ waamfo etiki budi .
Lefenǝ ke lɛwɔnɔ bua nǝmfo nlɛ wǝ bulǝǝ , dietsyi wǝ kasɔ lǝ kasɔ , nya efu laabɔ wǝ lǝ kɛnyɛ nya woayimi anyi , nya wǝ ǝsuǝ kenke laasie kǝklǝkǝ . Nya mínkpa wǝ mimboko fǝ bakasebi minkǝ lǝ batsya wǝ , fɛ bamfo . ”
Nya Yesu lɛtɛyi mǝ nkǝ , “ Ei ! Mii , mmi eto betidi , mi bofo kanɔ ǝmbǝ ale ! Nte lefe nǝ eto okle ele bǝ bonko mi yɛ fɛ lǝ befo bɛnɔ ? Nye nte lefe kɛntsyɛ nǝ ele bǝ nyɛnko mi fɛ lǝ bɛnɔ asa kasɔ ? Bekpa ubi ǝmǝ beboko mɛ ! ”
Nya bákpa wǝ búsuko Yesu . Nya kase lɛwɔnɔ bua nǝmfo dínyǝ Yesu ko , dítinkǝsǝ ubi ǝmǝ nya dínǝ wǝ lɛɛsɔ lǝ kasɔ lɛnlɛ bowaninsǝ , akaminansǝ lǝ kasɔ , nya efu nlɛ bɔbɔ lǝ wǝ kɛnyɛ .
Nya Yesu lɛtɔ wǝ anto nkǝ , “ Se ítsyiko wǝ buyifo mǝǝ , yɔ́ɔ klɛ ? ” Osani ǝmǝ átɛyi wǝ nkǝ , “ Ítsyǝ wǝ kasɔ lǝ wǝ sikpefi lefe ke .
Lɛwɔnɔ nǝmǝ aakplatsya sesiasesia nkǝ lǝ lelo wǝ , lǝ ibǝ nkoo , dietǝ nkǝ lǝ udu ɔnɔ udufǝ lǝ utǝ nye ntu ǝsuǝ . Nlɛ fǝǝ lekpakpa , nyǝ bo kaminsǝ , lǝ ebofo lǝ awunsǝ ko bo ! ”
Yesu átɛyi wǝ nkǝ , “ Beso faatɛyi mɛ fǝnkǝ lǝ moofo ? Lesasa ebofo bubǝ kǝtǝ lǝ afo mɛ ɔnɔ . ”
Lamfolamfo , ubi ǝmǝ eto anto átɛyi bembembe nkǝ , “ Mfo nnɔ , tsyaa bumbǝ ale kpǝ . Wunsǝko mɛ lǝ mɔ bofo kanɔ lǝ bumuǝ ale . ”
Nya lefe nǝ Yesu dínyǝ nkǝ betidi kpǝ lǝ bɔkpɔ lǝ banyi bafi mǝǝ , údi lɛwɔnɔ nǝmfo etiki nkǝ , “ Lɛwɔnɔ bua nǝ lǝǝtǝ betidi lannɔ ku leendi etiki , nlɛ fǝ bɔtɛyi minkǝ bɔ lǝ ubi ǝmfo ǝsuǝ , nya mensi sinkli edufǝ lǝ wǝ kulefe kulefe bio ! ”
Lɛwɔnɔ nǝmfo áfa bembembe , nya dítinkǝsǝ wǝ kekleke nya lɛbɔ wǝ lǝ ǝsuǝ . Ubi ǝmfo álabe mfó fe bukpǝ ukpǝ . Nya utsyuǝ saa wǝ ńyǝ mfó nlɛ bɔtɛyi nkǝ , “ Ukpǝ ! ”
Nya Yesu lɛkɔbe ubi ǝmǝ lǝ kɔni nya ótaka úńyǝ .
Lǝ nyamfo eto kama se Yesu dídufǝ diyo ditsyuǝǝ , wǝ bakasebi átɔ wǝ buɛ bǝnkǝ , “ Beso bo dímamfo lɛwɔnɔ nǝmfo bola kǝlǝkǝ lǝ ubi ǝmǝ ǝsuǝ ? ”
Nya Yesu lɛtɛyi mǝ nkǝ , “ Siankpa utidi ǝmǝ éboto ola sesia sesia sesia nya ókle kɛnyɛɛ , nya fɛ woofo lɛwɔnɔ nǝmfo eto okle bola kǝlǝkǝ lǝ utidi ǝsuǝ nɛ . ”
Yesu ku wǝ bakasebi édu mfó báyɛ lǝ Galilea eto kasɔ . Yesu mánla nkǝ kuutsyuǝ saa te kaka onkpe ,
itsyise úkate wǝ bakasebi asa . Ɔ́tɛyi mǝ nkǝ , “ Osani utsyuǝ ebufi Betidi kenke eto Ubi utǝ , nya wuufi wǝ utǝ betidi nkǝ balo . Nya lǝ diyi tsyǝfǝ ǝsuǝǝ , wuusinkli otaka ubǝ nkpǝ . ”
Tsya bánnɔ lesa nǝ ɔ́tɛyi mǝ mfo eto kasɔ , nya báte sikpi ku kase bɔɔtɔ wǝ ditiki nǝ ɔ́tɛyi mfo eto kasɔ .
Se bésu bédufǝ Kapernaum eto umǝǝ , bésu bédufǝ diyo lɔni . Mfóo , Yesu átɔ wǝ bakasebi nkǝ , “ Nte ditiki nǝ bɛnlɛ bunǝ lǝ mi nti se bɔ́nlɛ bubǝ ? ”
Tsya bǝntǝ wǝ mbuayɛ saa . Itsyise se bánlɛ bubǝǝ , bǝkǝnǝ etiki bǝ bala bǝ baate utsyǝ wǝ ni ɔkplɛ kenke lǝ mǝ nti .
Nya Yesu dísiǝ lǝ kasɔ nya ókpadi wǝ bakasebi lefosi inuǝ bamǝ , nya ɔ́tɛyi mǝ nkǝ , “ Mi futsyǝ lela nkǝ weedi ɔkplɛnyǝ kenke lǝ mi ntii , ele bǝ uyifo wǝ ǝsuǝ fenkǝ nwǝ lǝmbǝ kulesa nti , nya wuusumu wǝ bǝtsyuǝ . ”
Nya útǝ dikpefi díbǝ únyǝ lǝ mǝ sɛtɔ . Nya útsyi dikpefi nǝmfo útǝkǝ lǝ wǝ akpa nya ɔ́tɛyi mǝ nkǝ ,
“ Utsyuǝ saa léfo dikpefi lǝ mɔ disii , mɔ ni ófo . Nya utsyuǝ saa loofo mɛɛ , inni mɔ mate ete ofo . Bomu ófo mɔ Anto wǝ létsyese mɛ tsya . ”
Nya , okasebi wǝ baakpo Yohanes lɛtɛyi Yesu nkǝ , “ Oteasa , búnyǝ osani utsyuǝ wǝ nlɛ awɔnɔ bua bóla lǝ fǝ diye ǝsuǝ . Nya búti wǝ kusu buǝ usinkli ɔyɛ , itsyise umbǝ lǝ bo nti . ”
Yesu átɛyi mǝ nkǝ , “ Bienti wǝ kusu , itsyise utsyuǝ saa wǝ leeyifo ayanisa lǝ mɔ diye ǝsuǝǝ , ǝmbudi mɔ etiki bua .
Nya utsyuǝ saa wǝ lǝǝnnyǝ lǝ bo ǝsuǝǝ , bonko wǝ eyifo bani .
“ Nya mǝtǝ lǝ bete biǝ utsyuǝ saa wǝ luutǝ mi ntu nkǝ binǝ itsyise biyifo mɔ balee , Onanto ebofo wǝ nnya kayo .
“ Lǝ ibǝ bǝ utidi utsyuǝ ǝtǝ bǝ dikpefi nǝ díkǝnyǝ bofokanɔ lǝ mɛ ésinkli kama lǝ nnya ǝsuǝǝ , wuunyǝ kotonǝnǝ tinti . Lǝ befi ukuǝ bátsyasǝ lǝ lebambi kplɛ ǝsuǝ befi bakpe wǝ lǝ simuǝ befi wǝ bato bakpe lǝ ditumbukplɛ , yɔɔlɛkɛ itǝ wǝ eso .
“ Nyaso lǝ fǝ kɔni kɔni abiasǝ fǝ bofokanɔɔ , tɔnɔ lǝ ala ko ǝlǝkǝ ! Ɛlɛkɛ bǝ yɛ kɔni kɔwɛ esu nkpǝ manlo kǝmiǝ enso bǝ kɛ ani ǝnuǝ lǝ Onanto lǝ oto fǝ okpe lǝ ditǝfɛnku ǝsuǝ kaka baatonsǝ asa bua .

Nyaso lǝ fǝ kokpa kɔni laabiasǝ fǝ bofokanɔɔ , la ko ǝlǝkǝ . Ɛlɛkɛ eso bǝ kɛ kokpa kɔwɛ lǝ ǝnyǝ nkpǝ manlo , enso bǝ akpa ǝnuǝ kɛ fǝ lǝ bato fǝ bakpe lǝ utǝ ǝmǝ kǝmiǝ .

Nya lǝ fǝ dinǝmi aakpa fǝ kesuko asa bua kǝmiǝǝ , nǝ ni ǝlǝkǝ . Ɛlɛkɛ eso lǝ akpe dinǝmi lɛwɛ nya fedufǝ lǝ Onanto eto sekakedikɔ enso bǝ kɛ ǝnǝmi ǝnuǝ lǝ befi fǝ bato bakpe lǝ utǝ manlo kǝmiǝ ,
wǝ eto asa bátɛyi bǝnkǝ , ‘ Ekuklubi nnya laabiasǝ asa mfóo , ǝǝnkpǝ kulefe . Nya ute wǝ laatonsǝ asa mfóo , aanni kulefe . ’
Itsyise fe kase beefi mba kakpe lǝ didisa dialɛkɛɛ , nko kǝ Onanto leefi kanyinyǝnyǝ eto utǝ kakpasǝ wǝ betidi ǝsuǝ nɛ .
“ Mba alɛkɛ . Fɛ lǝ bóyansǝ mu kamini , ǝnsiǝmbofo kamini bokpe lǝ mu bio . Nyaso , tǝ mba eto lɛlɛkǝsǝ lǝ bɔkɛ mi lǝ ǝsuǝ . Lǝ bisiǝ lǝ diyuǝ ǝsuǝ ku mi bǝtsyuǝ . ”
Nya se Yesu dídu mfó , ɔ́yila Yordan eto ketu úsu Yudea eto kasɔ . Betidi kpǝ esi bǝbǝ bátsyilama wǝ mfó tsya , nya úkate mǝ asa mfó itsyi lǝ Onanto ǝsuǝ fe kase úkala buyifo .
Farisifɔ bǝtsyuǝ ǝbǝ wǝ ɔflɔ bǝ lǝ itǝ kusuu , lǝ bǝnyǝ kusu lǝ wǝ ǝsuǝ . Bátɔ Yesu bǝnkǝ , “ Nyalɛ Onanto eto kɔfi ǝtǝ kusu bǝnkǝ osani ɔni wǝ usiǝ ? ”
Nya Yesu tsya lítǝ mbuayɛ ɔ́tɔ mǝ nkǝ , “ Nte kɔfi ko Mose lékpe mi ? ”
Bǝtǝ mbuayɛ bǝnkǝ , “ Mose ǝtǝ kusu nkǝ osani wǝ ke lensianla wǝ usiǝǝ , ɔwɔni kukuǝ lǝ utǝ wǝ bote fɛ lǝ oyani wǝ . ”
Yesu átɛyi mǝ nkǝ , “ Moses wǝǝ ni Onanto eto Unyɛlǝkǝtidi áwɔni nyamfo nko útǝ mi itsyi lǝ mi letotidi eso .
Taa kawunsiǝ eto diyifofee , Onanto éyifo osani ku usio , fe kase báwɔni bákpe lǝ Kukue Kɛnkɛ ǝsuǝ .
Awɔnisa Eto Kukuǝ Kɛnkɛ átɛyi nkǝ , ‘ Lǝ nyamfo eso osani du lǝ wǝ anto ku ambe ɔflɔ usu ɔkɔ ku wǝ usiǝ ,
nya mǝ inuǝ bamǝ loofiani ǝsuǝ eto sinǝ sɔni . ’ Nyaso lǝ Onanto eto ǝnǝmii , bafiani utidi ɔni . Inni inuǝ !
Nyaso betidi ba Onanto lɛkɔ banii , kawunsiǝ kamfo eto utidi saa ǝmbǝ kusu wǝǝsǝnsǝ mǝ nti . ”
Kama se bésu bédufǝ lǝ diyo kǝmiǝǝ , wǝ bakasebi átɔ wǝ asa itsyi lǝ lǝsanǝ ɔ́tɛyi lǝ kɔfi komfó ǝsuǝ .
Yesu ǝlǝkǝ kasɔ óte mǝ nkǝ , “ Osani wǝ looyani wǝ usiǝ usu nya úfi obambaa , udi kɔsɔnɔ , ota wǝ usiǝ koko ǝmǝ ubu .
Nko ke lǝ usio ani wǝ usiǝ nya usu usiǝko úsiǝ kusǝ bamba tsyaa , wuntsya akpo kusǝ óta wǝ usiǝ koko ǝmǝ úbu . ”
Lǝ lefe nǝmǝ tutuutuu , betidi bǝtsyuǝ ákpa mǝ bebi báboko Yesu ɔflɔ bǝ lǝ ufi wǝ ani utǝkǝ mǝ lǝ ǝsuǝ okpo mǝ atsyɔ . Fɛɛ wǝ bakasebi ǝnyǝnki bákpe mǝ .
Se Yesu dínyǝ nyamfoo , kafo ányi wǝ nya ɔ́tɛyi wǝ bakasebi nkǝ , “ Bitǝ lǝ ekpefi lǝ bǝbǝ mɔ ɔflɔ , bienti mǝ kusu . Itsyise Onanto eto sekakedikɔ tǝ itǝ mba laabokosǝ mǝ ǝsuǝ kasɔ fe kase ekpefi kɛkɛ bamfo leeyifo .
Nlɛ mi bɔtɛyi sitinti minkǝ utidi wǝ ke lǝmbofo Onanto eto Sekadidi fe kase dikpefi kɛkɛ laabokosǝ wǝ ǝsuǝ kasɔɔ , wǝmbudufǝ Onanto eto sekakedikɔ kulefe . ”
Nya ɔ́buta dikpefi saa , útǝkǝ wǝ kɔni nya ókpo mǝ atsyɔ .
Lefe nǝ Yesu létaka úńyǝ lǝ uluu , osani utsyuǝ étsyetsyi úbǝ óse akonki lǝ wǝ ǝnǝmi , nya ɔ́tɔ wǝ nkǝ , “ Oteasa Sɛɛ , be ele bǝ nyifo fɛ lǝ nyǝ nkpǝ manlo ? ”
Yesu átɔ wǝ nkǝ , “ Eyi lesa nǝ eso fakpadi mɛ fǝ , ɔsɛɛ ? Utidi saa meenyifo ɔsɛɛ , enso Onanto .
Eyi Onanto eto afi nnya kenke . Manlo utidi , mankpo kusǝ nye mamfe fǝ usiǝ kama , menyu , mantɛyi sidia lǝ fuutsyuǝ ǝsuǝ nye ala wǝ kɛnyɛ , manwɛ utidi lǝ afo wǝ bikǝ , bu fǝ anto ku fǝ ambe . ”
Osani ǝmfo esi ɔ́tɛyi wǝ nkǝ , “ Oteasa , idu lǝ mɔ sikpefi ibǝ ese lǝ mii , nlɛ afi nyamfo kenke budi . ”
Yesu ábe wǝ ku lelabi nya ɔ́tɛyi wǝ nkǝ , “ Lesakpa lɔni hã dibu ele bǝ yifo . Su lǝ esu efi fǝ bikǝ bia kenke nte fǝ ate , lǝ efi atabi nyamfó efi ǝtǝ bakombo . Lǝ nnya ǝsuǝǝ , ebofiani otabinyǝ lǝ Onanto eto . Nyamfo eto kamaa , du lǝ ǝbǝ ǝtǝkǝko mɛ lefe saa ! ”
Se osani ǝmfo lɛnɔ ditiki nǝmfoo , élo wǝ ani nnya údu ku nkuɛnlo , itsyise bikǝ kpǝ kpe wǝ .
Yesu átsyi ɔwininsǝ nya ótsyilamasǝ ǝnǝmi óbe wǝ bakasebi nya ɔ́tɛyi mǝ nkǝ , “ Ekpe ale tinti fɛ batabinyǝ loofo Onanto eto sekakedikɔ budufǝ . ”
Ditiki nǝmfo ábiasǝ wǝ bakasebi bamfo eto nsusu . Fɛɛ Yesu esi átɛyi mǝ nkǝ , “ Mɔ bebi , bɛnɔ kase enkpe ale itǝ batabinyǝ bǝ bǝnyǝ kusu bedufǝ Onanto eto sekakedikɔ !
Mǝ mfó budufǝ kpe ale eso kase ɔdɔmini ku lekoko lɔɔyɛ lǝ okaasa eto ofo ofe ! ”
Se ɔ́tɛyi mǝ ditiki nǝmfoo , isi ébiasǝ mǝ nsusu ekpe blɛmblɛ ! Nya banlɛ mǝ ǝsuǝ bɔtɔ bǝnkǝ , “ Nyalɛ owoe ko luunyǝ nkpǝ manlo ? ”
Nyaso Yesu ábe mǝ tũũ , nya ɔ́tɛyi nkǝ , “ Utidi saa ǝmbǝ loofo nyamfo buyifo . Fɛɛ wǝ Onantoo , wǝ ebofo lesa saa buyifo . ”
Nya Petro dídi etiki ɔ́tɛyi nkǝ , “ Bóyani bo lesa saa butsyǝ bubǝ butǝkǝko fǝ ! ”
Nya Yesu lɛtɛyi nkǝ , “ Nlɛ mi bɔtɛyi minkɛ mimi ebunyǝ bikǝ kpǝ enso mbia béyani bitsyǝ . Itsyise utidi saa wǝ léyani wǝ oto nye bayimisani nye bayimisio , nye ambe , nye anto , nye wǝ bebi , nye wǝ ɔkuɛ útsyǝ lǝ mɔ butǝkǝko esoo , nya lǝ usǝnsǝ Ditiki Sɛɛ nǝmfoo ,
wuunyǝ asa nyamfó eto nnya kolofa ku kama lǝ kasɔ kamfo . Wuunyǝ kato ku bayimisani ku bayimisio , ku ambemǝ ku bebi ku kakuɛ kpǝ . Fɛɛ betidi ebokpe wǝ bulǝ tsya . Nya nyamfo eto kamaa , wuunyǝ nkpǝ manlo lǝ kawunsiǝ fɔfɔ ka luubǝ .
Fɛ betidi kpǝ ba ntɔ sɛtɔ mɔmɔɔ , ebubǝ bafe kama . Nya mba nkpe kama mɔmɔɔ , mǝ loofe batɔ sɛtɔ nɛ . ”
Lǝ lefe nǝ bányɛ lǝ kusu baatɔ lǝ Yerusalem eeto umǝǝ , Yesu átɔ sɛtɔ fɛ wǝ bakasebi dítǝkǝ . Nya bulǝ butsyuǝ eto okle dídufǝ lǝ bakasabi bamfó ǝsuǝ nya sikpi dímuǝ betidi ba ntǝkǝko mǝ tsya . Yesu esi ókpadi wǝ bakasebi nya ókpa mǝ úsuko kaka kudu lǝmbǝ nya ɔ́tɛyi mǝ asa nnya lǝǝbǝ wǝ butu .
Ɔ́tɛyi mǝ nkǝ , “ Bɛnɔ ! Bɔtɔ lǝ Yerusalem eto umǝ kaka boomuǝ mɛ , mɔɔ ni Utidi Eto Ubi , nya boofi mɛ bakpe lǝ besumunyǝ ninǝ ku afi eto bateasa eto ani . Boolo mɛ dikpǝkpi nya buufi mɛ bakpe lǝ mba lenni Yudafɔ eto ani .
Nya bookpe mɛ kɔfiɔ , nya bootufǝ ntufǝ bakpo mɛ lǝ ǝsuǝ , bablɛ mɛ , balo mɛ . Fɛɛ lǝ diyi tsyǝfǝ ǝsuǝǝ , muusinkli ntaka mbǝ nkpǝ bio . ”
Nya Sebedeo eto bebi ba ni Yakobo ku Yohanes díbǝ Yesu ɔflɔ nya bátɛyi wǝ bankǝ , “ Oteasa , bokpe kǝtsyuǝ boǝ boatɛyi lǝ eyifo ǝtǝ bo . ”
Yesu átɔ mǝ nkǝ , “ Be ini ? ”
Bátɛyi wǝ bǝnkǝ , “ Lǝ ǝsiǝ lǝ fǝ lekankpomɛ lǝ fǝ sekakedikɔ eto diyǝnde ǝsuǝǝ , bo tsya aala boǝ lǝ bubǝ busiǝ lǝ fǝ akɔ mfó . Bo ɔni lǝ usiǝ lǝ fǝ kodiani nya unuǝfǝ tsya lǝ usiǝ lǝ fǝ kǝmǝni . ”
Yesu átɛyi mǝ nkǝ , “ Biante lesa nǝ bɛnlɛ bɔtɔ ! Befo bɛnɔ biǝ biofo ntu bunǝ lǝ kanyi eto lɛkɔbe nǝ mǝǝnǝ ǝsuǝ ? Nya biofo ntuflǝsǝflǝsǝ eto lekpa nǝ moofo lǝ kawunsiǝ mfo bofoo ? ”
Nya bǝtǝ mbuayɛ bǝnkǝ , “ Boofo . ” Yesu átɛyi mǝ nkǝ , “ Ee , biofo bunǝ lǝ lɛkɔbe bua nǝ eto okle mǝǝnǝ , nnya biofo ntu flǝsǝflǝsǝ eto lekpa nǝ eto okle maafo mfo .
Fɛɛ mimbǝ kusu bǝ nlǝkǝ utidi wǝ luusiǝ lǝ mɔ kodiani nye kǝmǝni . Mɔ Anto wǝ ni futsyǝ luutǝ betidi ba úkalɔ mfó utsyǝ útǝ . ”
Lefe nǝ bakasebi lefosi fɛfɛ lɛnɔ etiki nyamfoo , bǝnyǝ ɔblɔ bákpe Yakobo ku Yohanes .
Nyaso Yesu ákpadi mǝmblɛ kenke utsyǝ nya ɔ́tɛyi mǝ nkǝ , “ Biyi biǝnkǝ Aba eto beninǝ kpe ǝsuǝale lǝ mǝ betidi ba nkpe lǝ mǝ kalɔ ǝsuǝ . Nya nkomǝ eto beninǝ tidi bamfó akɛ ale ǝkǝlǝkǝ kayinkǝ mba nkpe mǝ kalɔ .
Fɛɛ yanle bǝ itsyǝ nko lǝ mi nti . Lǝ mi nti eto utsyuǝ aala nkǝ weedi ɔtɔnkotɔnkoo , ele bǝ obokosǝ ǝsuǝ kasɔ usumu bafɛfɛ .
Nya lǝ mi nti eto utsyuǝ aala nkǝ woafo diye kplɛɛ , ele bǝ uyifo nwǝ lǝǝnnǝ ǝsuǝ , laabokosǝ ǝsuǝ kasɔ kabɛbɛ bafɛfɛ eto lɛlɛkǝsǝ .
Itsyise Utidi Eto Ubi kulaa tsya mǝmbǝ nkǝ besumu mɛ . Bomu bǝ lǝ usumu betidi lǝ ufi wǝ nkpǝ utǝ lǝ betidi kpǝ eto dilǝkǝ . ”
Nnya kamaa , Yesu ku wǝ bakasebi ésu Yeriko . Nya se banlɛ budu lǝ umǝ ǝmǝǝ , betidi kpǝ ǝtǝkǝko mǝ . Nya lefe nǝ bányɛ kusuu , báfe unǝmba utsyuǝ wǝ baakpo Bartimeo eto kasɔ ni Timeo eto ubi . Nya unsi mfó ɔnlɛ asa bɔtɔ .
Se ɔ́nɔ nkǝ Yesu Nasaretnyǝ uni nlɛ bofee , ófa bembembe ɔ́tɛyi nkǝ , “ Yesu ! David eto ubi ! Be mɛ lǝ ǝnyǝ mɛ kaminsǝ ! ”
Betidi kpǝ ba nlɛ bofe mfó ǝnyǝnki bákpe wǝ bǝnkǝ usinkli ɔyɛ kudu komǝ . Tsya mfe fɛ usi ófa bembembe nkǝ , “ David eto ubi ! Be mɛ lǝ ǝnyǝ mɛ kaminsǝ ! ”
Nya se Yesu lɛnɔ nkoo , úkǝnǝ úńyǝ nya ɔ́tɛyi nkǝ , “ Bekpadi wǝ bitǝ mɛ . ” Nyaso bákpadi unǝmba ǝmfo bátɛyi bǝ , “ Nyǝ disuǝyuǝ ! Taka mlǝ , itsyise ɔlɛ fǝ bokpadi . ”
Lamfolamfo , úlǝkǝ wǝ awu kato óto ókpe , nya ótaka úńyǝ , nya úsu Yesu flɔ .
Yesu átɔ wǝ nkǝ , “ Be faala fǝ nyifo ntǝ fǝ ? ” Unǝmba ǝmǝ átɛyi wǝ nkǝ , “ Oteasa , tǝ lǝ mɔ ǝnǝmi lǝ ɛsini lǝ nkǝnyǝ ! ”
Nya Yesu lɛtɛyi wǝ nkǝ , “ Su . Fǝ bofokanɔ átsya fǝ . ” Nya lamfolamfo , wǝ ǝnǝmi lɛsini nya útsyiko asa bunyǝ . Nya útǝkǝko Yesu , nya mǝmblɛ lídu .
Lefe nǝ bányi bafi Yerusalem nya bédufǝ Betfage ku kaka letsyilama Betania mfóo , báyo Nnuǝbi eto Eyi eto Kɔtini . Nya mfó Yesu lékpe wǝ bakasebi inuǝ nkǝ beákatɔ .
Nya ɔ́tɛyi mǝ nkǝ , “ Lǝ bidufǝ umǝ tutɛɛ , biunyǝ biǝnkǝ bátsyasǝ ɔflimubi wǝ ku ukuǝ , wǝ ku utsyuǝ saa dímǝsiǝ tɔ unyǝ . Benyankli wǝ lǝ ukuǝ lǝ bifi wǝ beboko mɛ .
Nya lǝ utsyuǝ átɔ mi nkǝ , ‘ Beso bɛnlɛ wǝ bulǝkǝ ? ’ bɛtɛyi wǝ biǝ mi Onamute ahiã wǝ , nya businkli bufi wǝ boboko mlɛ . ”
Nyaso betidi inuǝ bamfo ésu nya bǝnyǝ bǝ ɔflimubi ńyǝ lǝ ukuǝ , úńyǝ lǝ futsyǝ eto kǝsiǝ . Nya bǝlǝkǝ wǝ ku ukuǝ ǝmǝ .
Betidi bǝtsyuǝ ba ńyǝ mfó átɔ mǝ bǝnkǝ , “ Be bɛnlɛ wǝ bonyankli keyifo ko ? ”
Bátɛyi mǝ fe kase Yesu lɛtɛyi mǝ . Nya mǝ tsya dítǝ mǝ kusu bǝ banyankli wǝ .
Se báboko Yesu ubuki ǝmfoo , béfi mǝ mfia bǝtǝkǝ lǝ ubuki ǝmǝ ǝsuǝ nya Yesu lébe úsiǝ lǝ wǝ .
Betidi kpǝ éfi mǝ mfia bǝtsyǝ lǝ kasɔ , bǝtsyuǝ tsya ǝfǝsǝ kalɛ ku afanto lǝ kaflɔ bésense bákpo lǝ kusu bǝ lǝ ɔyɛ ofe .
Betidi ba kenke ntɔ sɛtɔ ku mba ntǝkǝ kamaa káfa bembembe kákatɛyi bǝ , “ Hosiana ! Bɔlɛ atɛsǝ butǝ nwǝ nlɛ bubǝ lǝ Onanto eto diye ǝsuǝ .
Bifi atɛsǝ bitǝ bo ona Oka David eto sekakedikɔ sia nlɛ bubǝ . Hosiana itǝ Onanto wǝ nkpe kato fanlofanlo . ”
Se údufǝ Yerusalem , Yesu ésu Yudafɔ eto Disumuyo . Nya ótsyilamasǝ ǝnǝmi ɔ́lɛ ola óbe lesa saa nǝ nkpe mfó . Fɛɛ se kale mfe nlɛ bolo esoo , údu úsu Betania ku wǝ bakasebi .
Se kale dísiǝ , bédu lǝ Umǝ Betania bánlɛ bubǝǝ nya kukpɛnsɛ étsyiko Yesu bɔlɛ .
Únyǝ kɔsɛsɛ nkǝ kuyi kutsyuǝ ko laawɔ eyibibi baakpo fiki ko léta afanto kpǝ nyǝ mfó . Nyaso úsu nkǝ weesu obe lǝ kɔ́nwɔ ebibi . Fɛɛ se úsu údufǝ kuyi komǝ kalɔɔ , únyǝ nkǝ kóanwɔ ebibi saa . Afanto hã kóto . Lefe nǝ ele bǝ kusi kɔnwɔ tsya mányo tɔ .
Nyaso Yesu édi kuyi komǝ etiki ɔ́tɛyi nkǝ , “ Ensiembɔnwɔ ebibi bio . ” Wǝ bakasebi ánɔ se ɔ́tɛyi nko .
Se bésu bédufǝ Yerusalem , Yesu ésu Yudafɔ eto Disumuyo , nya útsyiko betidi ba nlɛ asa bote ku mba nlɛ bikǝ bote lǝ diyo nǝmǝ bola , úkǝ mba nlɛ atabi bofloma eto kapunu úwi . Nya úkǝ mba nsi banlɛ ablonima tsya bote eto akpomɛ úwi itsyise wóanla nkǝ kuutsyuǝ saa ubǝ ukayɛ lǝ Disumuyo ɔflɔ mfó kafe ku mǝ bikǝ .
Nya wóantɔnɔ nkǝ kuutsyuǝ saa fi kulesa úbǝ katekɔ lǝ kesumukɔ eto diyo nǝmǝ mfó .
Nya óte betidi bamfó asa ɔ́tɛyi mǝ nkǝ , “ Bawɔni lǝ Awɔnisa Kɛnkɛ Eto Kukuǝ ǝsuǝ bǝ , Onanto átɛyi nkǝ , ‘ Bookpo mɔ diyo , diyo nǝ kawunsiǝ kenke eto betidi luubǝ bato ola bǝtǝ Onanto . ’ Fɛɛ mimi éfi ni bíyifo beyu eto kabiɔkɔ katafa betidi . ”
Besumunyǝ ninǝ ku afi eto bateasa ba lɛkɛ mfó ánɔ etiki nnya Yesu lɛtɛyi . Nyaso bábɛbɛ kusu ko bɔɔyɛ balo wǝ . Tsyaa balɛ sikpi bote ɛyɛ lǝ kase betidi ba tã laala wǝ asatete eso .
Se éyo ditsyitsyo lefee , Yesu ku wǝ bakasebi édu lǝ Yerusalem eto umǝ ǝmǝ .
Se kale dísiǝ eto olesiǝǝ , nya se bányɛ lǝ kusu bánlɛ bubǝǝ , bǝnyǝ bǝ kudiyi komǝ ébukpǝ koko kenke taa ko keyudu ke .
Petro ákloma lesa nǝ díbǝ , nya ɔ́tɛyi Yesu nkǝ , “ Oteasa , be kuyi komǝ fékudii , kúkpǝ ! ”
Yesu átɛyi mǝ nkǝ , “ Befo Onanto bɛnɔ .
Nlɛ mi bɔtɛyi sitinti minkǝ , utsyuǝ saa wǝ lɔɔtɛyi kɔtini komfo nkǝ kɔnyi kusu kudufǝ lǝ lekpoo , nya wanyaki lǝ wǝ lɛkɔɛsi , nya ófo ɔ́nɔ nkǝ lesa nǝ ɔ́tɛyi ebubǝ itǝǝ , Onanto ebuyifo nnya utǝ wǝ .
Nyaso nlɛ mi bɔtɛyi minkǝ , lesa nǝ ke biɔtɔ Onanto ɛyɛ lǝ olatoto ǝsuǝǝ , befo bɛnɔ biǝ dioka mi kɔni . Onanto ebuyifo lesa nǝ mǝ utǝ mi .
Nya lǝ bibǝ ola katokɔ kǝtǝ Onanto nya bekloma biǝ utidi utsyuǝ áta mi úbuu , bifi bɛtsyɛ wǝ itǝ bǝ mi Anto wǝ nkpe kato tsyaa , lǝ ufi mi asa bua ɔtsyɛ mi .
Fɛɛ lǝ biemfi bɛtsyɛ wǝǝ , mi Anto wǝ nkpe kato tsya ǝmbufi ɔtsyɛ mi . ”
Yesu ku wǝ bakasebi édufǝ Yerusalem . Nya Yesu nyɛ lǝ kesumukɔ mfó botsyilamaa , nya besumunyǝ ninǝ ku afi eto bateasa ku umǝ eto beninǝ bǝtsyuǝ díbǝ wǝ ɔflɔ .
Nya bátɔ wǝ bǝnkǝ , “ Owoe dítǝ fǝ ǝsuǝale fɛ feeyifo asa nyamfo ? Nya owoe tsya dítǝ fǝ kusu nko ? ”
Yesu ǝtǝ mbuayɛ nkǝ , “ Tutɛɛ , mɔɔtɔ mi ditiki lɔni hã . Nya lǝ bitǝ ni mbuayɛɛ , mɔɔtɛyi mi nwǝ eto ǝsuǝale ǝsuǝ minlɛ asa nyamfo buyifo .
Bɛtɛyi mɛ kaka Yohanes léfo ǝsuǝale utsyiko fɛ úflǝsǝ betidi ntu ? Ǝsuǝale nyamǝǝ , Onanto ɔflɔ itsyi lee utidi ete dítǝ wǝ kusu ? ”
Bétsyiko etiki nyamfo bunǝ lǝ mǝ nti , nya bátɔ mǝ ǝsuǝ bǝnkǝ , “ Ntsyǝ ele bǝ bɔtɛyi kɛɛ ? Lǝ bɔtɛyi boǝ nkomǝ eto ǝsuǝale nyamǝ etsyi Onanto ɔflɔɔ , wɔɔtɔ bo nkǝ , ‘ Lǝ nko inii , beso bíamfo Yohanes bɛnɔ ? ’
Fɛɛ lǝ bɔtɛyi wǝ boǝ , utidi ete letsyese wǝ tsyaa ! ” Balɛ sikpi bote kase bɔtɛyi nko tsya itsyise utsyuǝ saa áfo ɔ́nɔ nkǝ Yohanes eyifo Onanto eto unyɛlǝkǝtidi .
Nyaso bátɛyi Yesu bǝnkǝ , “ Bunyi . ” Nya Yesu lɛtɛyi mǝ nkǝ , “ Mintsya ǝmbɔtɛyi mi itsyi lǝ ǝsuǝale nnya minkpe eso fɛ maafo nyamfo buyifo ! ”
Nya Yesu lɛtɛyi mǝ lekpa nkǝ , “ Lefe lɔnii , osani utsyuǝ áfo nte eto eyi eto ɔkuɛ . Nya ókpe ɔkpɔ ótsyilama wǝ . Nya úlǝkǝ dibiǝ lǝ koba ǝsuǝ kaka wuukǝkǝ eyibibi nyamǝ eto ntu ukakpo . Nya óto kalebe kani letaka kaka bookǝnyǝ bakase ɔkuɛ ǝmǝ . Nya úfi ɔkuɛ ǝmǝ ókpe lǝ wǝ beyifoyifo bǝtsyuǝ eto ani nkǝ bakase wǝ , lǝ lesa nǝ ke bǝnyǝ lǝ ɔkuɛ ǝmǝǝ , lǝ befi baboko lǝ besie bǝtsyuǝ . Nya údu úsu kusu .
Se lefe léyo bǝ balɛ eyibibi nyamǝǝ , osani ǝmǝ ákpe mǝ wǝ uyifoyifo ɔni nkǝ lǝ bɔɔlɛ eyibibi nyamǝǝ , lǝ batsyɛ nya lǝ akpa ǝnuǝ lǝ osani ǝmǝ lǝ ofo wǝ lekpa oboko wǝ .
Fɛɛ beyifoyifo bamfo ko dímuǝ wǝ uyifoyifo ǝmfo báblɛ nya bála wǝ bátsyese nya údu anifufu .
Nya osani ǝmfo disi ótsyese uyifoyifo bamba . Nya se úsuu , beyifoyifo bamfo lɛblɛ wǝ nya ófo lefabe lǝ disi , nya bákpe wǝ kofani tinti .
Nya osani ǝmfo disi ótsyese wǝ uyifoyifo bamba bio , nya báblɛ wuntsya nya bálo wǝ . Nnya kamaa , usi ótsyese wǝ beyifoyifo kpǝ . Nya báblɛ bǝtsyuǝ nya bálo bafɛfɛ .
“ Utidi wǝ dibu wǝ bio wootsyese wǝ ni osani ǝmfo kosate eto ubi lala . Lɛfɛfɛɛ , ótsyese wǝ . Nya ɔ́tɛyi wǝ ǝsuǝ nkǝ , ‘ Mfo nnɔ miǝ boobu mɔ ubi . ’
“ Fɛɛ beyifoyifo bamǝ átɛyi mǝ ǝsuǝ bǝnkǝ , ‘ Nyǝ nwǝ luudi Bonamute eto bikǝ . Bibǝ lǝ bumuǝ wǝ bolo , lǝ bɔlɛ wǝ kedikɔ bofo bofianinsǝ bo kale . ’
Nyaso bǝmuǝ ubi ǝmfo . Nya bálo wǝ . Béfi wǝ bǝduǝ lǝ ɔkuɛ ǝmǝ eto kama . ”
Nya Yesu lɛtɔ mǝ nkǝ , “ Be befo bɛnɔ biǝ osani ǝmfó ebuyifo ? Mɔɔtɛyi mi minkǝ wuusu mfó usu olo beyifoyifo bamfó , ɔlɛ ɔkuɛ ǝmfo ofo okpe betidi bambaa kɔni .
Ntɔ bíankla lǝ Awɔnisa Kɛnkɛ Eto Kukuǝ kaka bátɛyi bǝnkǝ , ‘ Leba nǝ mba laato ayo lɛni bǝ dimbǝ kɔnɔɔ , ni bomu díbǝ lefiani nǝ nso bofe lǝ afɛfɛ kenke nti .
Bonamute ni nwǝ díyifo nyamfo . Iyifo lesa nǝ laanɔ bobe sitinti ! ’ ”
Nya se bánɔ nyamfoo , Yudafɔ eto beninǝ ákplatsya kekleke bǝ lǝ bǝmuǝ Yesu . Itsyise bǝnyǝ bǝ lekpa nǝmǝ ɔ́tɛyi itsyi lǝ mǝ ǝsuǝ . Fɛɛ báte sitiditu sia ńyǝ mfó sikpi . Nyaso bédu lǝ wǝ ɔflɔ .
Kamaa , bátsyese Farisifɔ ku Herodes eto betidi bǝtsyuǝ lǝ Yesu ɔflɔ bǝ lǝ besu betsyue wǝ etikididi ato lǝ bǝnyǝ kabua lǝ wǝ esuǝ .
Se bésu wǝ ɔflɔɔ , bátɛyi wǝ bǝnkǝ , “ Oteasa , buyi boǝ fǝǝ , ɔnukualɛtidi feni . Nya eentsyi fǝ etiki kawuninsǝ lǝ ǝdufǝ betidi ǝnǝ . Aante betidi eto ǝnǝmi sikpi , ɔkplɛ lee , ɔkɛkɛ . Nya ni bǝ Onanto eto kusu sɛɛ ǝsuǝ hã faate saa kayɛnko . Nyaso tɛyi bo lǝ ɛlɛkɛ bǝ boko oko butǝ Romafɔ eto Okankplɛ Kaisare
Bofo lee boamfo ? ” Fɛɛ Yesu yi mǝ nkǝ ǝnǝmi ǝnǝmi eto betidi beni , nya ɔ́tɔ mǝ nkǝ , “ Beso biala biǝ biato mɛ bebe ? Beboko mɛ atabi lǝ mbe . ”
Báboko wǝ ani . Nya ɔ́tɔ mǝ nkǝ , “ Owoe eto disi ku diye ntǝkǝ lǝ nnya ǝsuǝ mfo ? ” Mfó bǝtǝ mbuayɛ bǝ , “ Okankplɛ Kaisare ni . ”
Nya Yesu lɛtɛyi mǝ nkǝ , “ Nyaso bifi lesa nǝ ni Okankplɛ Kaisare eto lele bitǝ wǝ . Lǝ bifi lesa nǝ ni Onanto eto lele bitǝ Onanto . ” Lǝ nyamfo esoo , iyifo mǝ naa .
Sadukifɔ bǝtsyuǝ ǝbǝ Yesu ɔflɔ . Mǝ laate bǝnkǝ lǝ utidi ǝkpǝǝ , woensibusinkli otaka ubǝ nkpǝ . Bǝbǝ bǝ bátɔ Yesu ditiki ditsyuǝ .
Bátɛyi wǝ bǝnkǝ , “ Oteasa , Moses áwɔni lǝ afi nnya útǝ bo nkǝ , ‘ Lǝ osani utsyuǝ ǝkpǝ nya óyani wǝ usiǝ utsyǝ nya bánle bebi saa , nyalɛ ele bǝ osani ǝmfo eto ɔyimisani , fi usio ǝmǝ ufi . Nya wǝ ku ɔkɔsiǝ ǝmǝ lǝ bale bebi . Nya bebi bamfóo , betidi ebunyǝ mǝ fe osani wǝ dimankɛ ubi saa eto bale . ’
Nya íbǝ lefe lɔni bǝ , bayimisani ekuanse ǝsiǝ . Ututǝ éfi kusiǝ nya úkpǝ le lefe nǝ bánle ubi saa .
Nya unuǝfǝ tsya dífi wǝ , nya wuntsya díkpǝ lefe nǝ eto lefe wonko usio ǝmfo dímanle ubi saa . Nko kǝ íbǝ lǝ wǝ ǝsuǝ bǝ banle ubi saa .
Nko íbǝ bǝ mǝ ekuanse ba kenke éfi usio emfo bafia . Fɛɛ mǝmblɛ kenke ǝkpǝ lefe nǝ mǝ ku usio ǝmfo dímanle bebi saa . Nnya kama kamaa , usio ǝmfo tsya ǝkpǝ .
Mɔmɔɔ , nnya ni bǝnkǝ lǝ lefe nǝ bǝkpǝnkpǝ kenke lootaka betsyi ɔkɔmǝ bǝbǝ nkpǝǝ , mǝ nti eto owoe luudi usio ǝmfo eto usǝ se mǝ betidi ekuanse bamǝ lǝ lefe ditsyuǝǝ , dikefi wǝ fe kusiǝ ? ”
Nya Yesu dítǝ mbuayɛ nkǝ , “ Inni nko ini kulaa . Nnyǝ minkǝ bíannɔ ditiki nǝmfo kasɔ , itsyise biannɔ etiki nya nkpe lǝ Awɔnisa Kɛnkɛ Eto Kukuǝ eto kasɔ nya binyi Onanto eto ǝsuǝale . Nyaso beta wǝ bibu .
Lǝ lefe nǝ bǝkpǝnkpǝ lootakaa , bootsyǝ fe Onanto eto batɔnkpe , nyaso bembufi bǝsiǝ nye bǝsǝ .
Nya lǝ bǝkpǝnkpǝ eto businkli kataka ǝsuǝ , Moses áwɔni lesatsyuǝ lǝ Awɔnisa Kɛnkɛ Eto Kukuǝ ǝsuǝ itsyi lǝ biyu eto eyi kpufɛɛ nnya díńyǝ utǝ ǝsuǝ . Onanto lídi wǝ etiki . Lee biankloma ? Mfó ɔ́wɔni nkǝ Onanto átɛyi wǝ nkǝ , ‘ Mɔ ni Abraham eto Onanto ku Isak eto Onanto ku Yakob eto Onanto tsya . ’
Nnya kasɔ ni bǝnkǝ betidi ba díkǝkpǝ ebusinkli bǝbǝ nkpǝ , nya wǝ kǝ ni mǝ Onanto . Fɛɛ mi bíonya ɔnukualɛsu komfo koko ! ”
Afi eto oteasa wǝ díńyǝ mfó ánɔ etiki nya banlɛ bɔtɛyi . Nya ánɔ nkǝ Yesu ǝtǝ etiki nyamǝ eto mbuayɛ kukɔnɔ . Nyaso ɔ́nyi úsu Yesu ɔflɔ nya ɔ́tɔ nkǝ , “ Nte kɔfi ko ni nko nso bofe lǝ afi nnya kenke nti ? ”
Mfó Yesu lɛtɛyi wǝ nkǝ , “ Kɔfi ko nso bofe ni nko báwɛni bǝnkǝ , ‘ Israel eto betidi , bɛlɔ bɛnɔ kukɔnɔ ! Onanto ni bo Onamute , nya Onanto ɔni hã nkpe .
Nyaso ele bǝ ala Onanto wǝ ni fǝ Onamute ku fǝ utu kenke , ku fǝ lɛwɔnɔ kenke ku fǝ nsusu kenke , ku fǝ ǝsuǝale kenke . ’
Nya kɔfi ko nsi ntǝkǝ lǝ nkomfo eto kama ni bǝ , ‘ La fǝ ɔyimitsyuǝ fe kase faala fǝ ǝsuǝ . ’ Kɔfi saa ensibǝ ko ntǝkǝ afi nyamfo kato . ”
Nya osani ǝmǝ dítǝ mbuayɛ nkǝ , “ Oteasa , átɛyi nnya kukɔnɔ ! Lesa nǝ fátɛyi eyifo ɔnukualɛ bǝ Onanto ni bo Onamute , wǝ kama Onanto saa ensibǝ .
Nya ele bǝ Utidi saa la Onanto itsyi lǝ wǝ utu ku wǝ nsusu kenke ku wǝ ǝsuǝale kenke . Nya ele bǝ ola wǝ utiditsyuǝ fe kase woala wǝ ǝsuǝ . Ɛlɛkɛ eso bǝ utidi di afi ǝnuǝ nyamfo , eso bǝ ufi bebuki ku keditǝtǝ bamba utǝ Onanto . ”
Se Yesu dínyǝ kasɔnɔnɔ ka ǝsuǝ osani ǝmfo lɛyɛ útǝ mbuayɛɛ , ɔ́tɛyi wǝ nkǝ , “ Fǝ alɛɛ , ibu sɛkɛ ete lǝ edufǝ Onanto eto sekakedikɔ . ” Nyamfo eto kamaa , kuutsyuǝ saa mensi kpe ɔkɔɛ nkǝ woatɔ Yesu kulesa tsya .
Lefenǝ Yesu lɛkɛ lǝ Yudafɔ eto Disumuyo ɔnlɛ Anantotiki bote mfóo , ɔ́tɔ nkǝ , “ Ntsyǝ ibǝ fɛ afi eto bateasa bamǝ nlɛ bɔtɛyi bǝnkǝ Utidi wǝ Nlɛ Bubǝǝ , ábɔ utsyi Oka David eto kafo ?
Lɛwɔnɔ Kɛnkɛ áwunsǝko Oka David átɛyi nkǝ , ‘ Onanto átɛyi mɔ Onamute nkǝ , “ Siǝ mfo lǝ mɔ kodiani isu ese lefe nǝ muutǝ efi fǝ akpa ǝtǝkǝ fǝ balo lǝ disinti . ” ’
Nyalɛ lǝ David kosate lǝ Utidi wǝ Nlɛ Bubǝ bokpo nkǝ wǝ Onamutee , nyalɛ ntsyǝ ibǝ fɛ wǝ kosate loofo David eto kafo eto ubi budi ? ” Nya betidi kpǝ dínyǝ banlɛ etiki nnya Yesu nyǝ ɔnlɛ budi bɔnɔ ku disuǝyuǝ .
Se Yesu nlɛ betidi bamfó asa botee , ɔ́tɛyi mǝ nkǝ , “ Bebe sinini lǝ afi eto bateasa ǝsuǝ . Baala awu kplɛ bokpe nya baala bɔyɛ kafe kaka betidi luunyǝ mǝ bǝsiǝsǝ ku dibu .
Bala nsiǝkɔ kplɛ busiǝ lǝ Yudafɔ eto ntsyakɔ ku lǝ asakedikɔ .
Bǝlǝkǝ bakɔbǝsiǝ kɔhɔ . Kamaa , baalɛ mǝ bikǝ kafo . Nya bato kala kɛntsyɛɛ kate ǝsuǝ bǝ beyi Onanto . Mǝ kotonǝnǝ ǝbɔkɛ ale eso betidi fɛfɛ eto ale ! ”
Nya Yesu díkǝnǝ úsiǝ lǝ kedi kǝtǝkɔ lǝ Disumuyo kaka banlɛ atabi boko , nya únsi ɔnlɛ bobe kase betidi nlɛ bofe kesu kako asa . Batabinyǝ kpǝ áko atabi kpǝ .
Nya ɔkɔsiǝ okombo utsyuǝ tsya díbǝ ófe nya úfi atabi sɛkɛ úsu óko .
Nya Yesu lékpadi wǝ bakasebi utsyǝ nya ɔ́tɛyi mǝ nkǝ , “ Nlɛ mi bɔtɛyi sitinti minkǝ lǝ Onanto eto ǝnǝmii , ɔkɔsiǝ okombo ǝmfo eto atabi nnya ókoo , édufǝ ǝnǝ eso nnya betidi bamfo kenke léko .
Sitintii , betidi bamfo kpe kɔni kalende . Fɛɛ nnya nte mǝ eto sɛkɛ ete baboko . Nya usionko ǝmfo alɛɛ , ite bǝ okombo ni tsyaa , ufi lesa nǝ ntǝ wǝ kenke úbǝ óko . Lesa nǝ ele bǝ wuufi oya lesa udii , nnya ni lesa nǝ úfi úbǝ óko mfo nɛ . ”
Se Yesu lɛbɔ lǝ Yudafɔ eto Disumuyo mfóo , wǝ bakasebi eto ɔni átɛyi wǝ nkǝ , “ Oteasa , be aba nnya laanɔ bobe mfo beefi báto diyo kplɛ nǝmfo ku kase baato nii ! Dianɔ bobe ! ”
Yesu átɛyi wǝ nkǝ , “ Bɛlɔ bebe diyo kplɛ nǝmfo kukɔnɔ , itsyise aba nya béfi báto ni eto lɛɛ lɔni embubu ditǝkǝ lǝ ni utsyuǝ ǝsuǝ ! Diyo nǝmfo kenke eboba lekpo lǝ kasɔ nnya aba nyamfó kenke looba isensǝ ekpo . ”
Yesu édu úsu úsiǝ lǝ Nnuǝbi eto Eyi eto Kɔtini komǝ ǝsuǝ . Nya mfóo , úsiǝ ɔnlɛ Disumuyo nǝmǝ bobe katsyese . Nya Petro ku Yakobo ku Yohanes ku Andreas hã díbǝ wǝ ɔflɔ nya bátɔ wǝ bǝnkǝ ,
“ Onamute , dimamfe ayo nyamfó looba ? Tɛyi bo asa nnya luubǝ lǝ bote boǝ lefe nǝmǝ eboyo bǝ nkomǝ eto asa nyamfo ebubǝ ? ”
Nya Yesu lɛtɛyi mǝ nkǝ , “ Bebe sinini , nya biǝntǝ lǝ kuutsyuǝ saa lǝ ɔwɛ mi okpe .
Betidi kpǝ ebubǝ lǝ mɔ diye ǝsuǝ nya bɔɔtɛyi mi bǝnkǝ , ‘ Nnyǝ mɔ ni nwǝ bákpo ɔhile ǝmǝ , ’ nya bɔɔwɛ betidi kpǝ bakpe .
Nya yenyifo mi bulǝ lǝ bɛnɔ ama eto kɔsɔ lǝ mi ɔflɔ nye lǝ katsyontsyokɔ . Ele bǝ asa nyamfo eto kakle bǝ . Tsya inni nnya kasɔ ni bǝnkǝ kawunsiǝ eto kalokɔ eboyo .
Kasɔ ka ebotaka nka lema . Nya sekakedikɔ ka ebotaka nka lema . Nsɔ ebutinkǝ lǝ kalebe saa , nya kukpɛnsǝ luubǝ . Asa nyamfo ebuyifo fe kase kalefo lǝǝnǝ usionko .
“ Ele bǝ ibǝ bǝ lǝ mi kosate bimuǝ ǝsuǝ bitsyǝ . Boomuǝ mi bakpa mi besuko Yudafɔ eto beninǝ eto ǝnǝmi . Bɔɔblɛ mi lǝ ntsyakɔ . Boolǝkǝ mi bǝńyǝnsǝ lǝ baka ku nsɔ eto beninǝ eto ǝnǝmi lǝ mɔ disi eso , nya biɔtɛyi mǝ ditiki itsyi lǝ mɛ ǝsuǝ .
Tsya fɛ kalosǝkɔ luubǝǝ , yuubǝ bǝ batɛyi kawunsiǝ eto ǝsǝ kenke eto betidi Onanto eto ditiki nǝmfo .
Nya lǝ lefe nǝ bǝmuǝ mi besuko lekpokakpokɔɔ , biembu disi bɛtɔnsǝ itsyi lǝ lesa nǝ biɔtɛyi ǝsuǝ . Lǝ lefe nǝmǝ ayoo , lǝ bɛtɛyi ditiki nǝ Onanto eto Lɛwɔnɔ lookpe mi kɛnyɛ nkǝ bɛtɛyi . Itsyise inni mi kosate lǝǝbǝ etiki budi . Bomu Onanto eto Lɛwɔni loote mi lesa nǝ biɔtɛyi .
“ Ɔyimi ebudu ɔyimi utǝ bǝ balo . Nya antomǝ tsya luuyifo nko ke ku mǝ bebi . Bebi ebotaka bǝńyǝ lǝ mǝ antomǝ ǝsuǝ bedu mǝ bǝtǝ bǝ balo .
Bookisi mi lǝ mɔ disi . Fɛɛ utsyuǝ saa wǝ luunyǝ kekleke lǝ wǝ bofokanɔ ǝsuǝ isu ese kalosǝkɔɔ , Onanto ebulǝkǝ wǝ utsyiko lǝ kotonǝne ko bǝtsyǝ itǝ babuayifo ǝsuǝ .
“ Mɔmɔɔ , bifǝ ato lǝ bɛlɔ bɛnɔ kukɔnɔ . Lǝ binyǝ lesa nǝ Onanto leekisi nlɛ bubǝ lǝ wǝ Disumuyo kɛnkɛ , ka nlɛ mfo kɔfiɔ bokpe nya dimanle bǝ ɛkɛ mfoo , betidi ba nkpe lǝ Yuda tsyetsyi besu babiɔ lǝ atini ǝsuǝ .
Nwǝ ntǝkǝ lǝ wǝ ditsya ǝsuǝǝ , mensi bu disi nkǝ woayifǝ ubǝ ufi kulesa lǝ wǝ diyo .
Utsyuǝ wǝ nńyǝ lǝ ɔkuɛ membu disi nkǝ wǝǝsinkli ubǝ oto nkǝ wǝǝbǝ ufi wǝ kafia .
Lefe nǝmfó ebɔkɛ ale tinti itǝ besionko ba ni bafondɛ , nye mba nlɛ bebisambi ba nlɛ bɔyimi .
Bɛlɛ Onanto lekpakpa bǝ lefe nǝmǝ mǝntǝkǝ lǝ lɛyɔ lefe !
Itsyise bulǝ bo luubǝ lǝ lefe nǝmfóo , ǝbɔkɛ ale leso mbo ke díkǝbǝ bófe saa idu lǝ kawunsiǝ eto kasɔ ketsyikokɔ ibǝ ese mi eto lefe nǝmfo . Nya bulǝ bomfo eto okle ensiembubǝ inyǝ kulefe .
Fɛɛ Onanto ǝbɔtɛyi utsyǝ nkǝ wuulǝkǝ eyi nyamǝ ubu . Itsyise lenni nkoo , kuutsyuǝ saa embubu usiǝ . Tsya lǝ wǝ betidi ba úkǝlǝkǝ utsyǝ esoo , wuulǝkǝ lefe nǝmǝ ubu .
“ Nyaso lǝ utsyuǝ atɛyi fǝ nkǝ , ‘ Bebe ! Nnyǝ Kristo mfo , ’ nye utsyuǝ tsya nkǝ , ‘ Nyǝ wǝ nkpe mmǝǝ , ’ mamfo anɔ !
Itsyise mba luuyifo mǝ ǝsuǝ fe Kristo nye Onanto eto bǝnyɛlǝkǝtidii , kpǝ ebotaka bǝńyǝ . Booyifo ayanisa kpǝ ku asa nnya nkpe sikpi , itǝ bǝ lǝ boofoo , bɔɔwɛ Onanto eto betidi ba úkǝlǝkǝ utsyǝ taa kɔ kulaa tsya bakpe .
Nyaso bimuǝ ǝsuǝ bitsyǝ ! Ńtɛyi mi lesa saa ntɔnsǝ fɛ lǝ lefe nǝmǝ lǝ leyo .
“ Nya lǝ eyi nnya luutǝkǝ lǝ bulǝ bomfo eto kamaa , ‘ kofe ǝmbofa bio , nya kofande tsya lembuyǝnde .
Befandebi ebuyifo fe bofankli bɛnlɛ ketsyi kato kǝbǝ kasɔ , nya kato eto asa kenke luutinkǝ . ’
“ Lefe nǝmfóo , betidi ebunyǝ mɛ , Utidi Eto Ubi , nlɛ bubǝ lǝ asɔmiloku ǝsuǝ . Nya muubǝ ku Onanto eto ǝsuǝale lǝ diyǝnde kplɛ ǝsuǝ .
Nya mootsyese mɔ kato eto batɔnkpe kawunsiǝ eto akpɔ ana nyamǝ lǝ nsu nlǝkǝ mɔ betidi ba mínkǝlǝkǝ míntsyǝ itsyi lǝ kawunsiǝ eto lekpake nǝmfo isu ese lǝ kalosǝkɔ ka nse .
“ Bekase asa itsyi lǝ koto ǝsuǝ . Lǝ ibǝ bǝ binyǝ se kuyi komfó lɛ afanto fɔfɔ bulǝkǝǝ , eté mi bǝ kasɔmite ǝbɔfi .
Nko ke lǝ ibǝ bǝ binyǝ asa nnya míntɛyi mi mfo lɛ kasɔ butsyǝ ku bubǝǝ , ete biote biǝ kawunsiǝ kamfo eto kalosǝkɔ ǝbɔfi nnya ikǝbǝ eyo fǝ kǝsiǝ pɛɛ !
Sitinti nlɛ mi bɔtɛyi minkǝ asa nyamfo kenke ebubǝ itǝ fɛ efe nǝmfo eto betidi luukpǝ balo .
Kato ku kasɔ kenke ebubǝ kafe . Fɛɛ mɔ ditiki embubǝ lefe kulefe .
“ Tsyaa , kuutsyuǝ saa enyi diyi nye lefe nǝ asa nyamfo luubǝ itǝ , Onanto eto batɔnkpe ku mɔ , Onanto eto Ubi kulaa tsya enyi , enso mɔ Anto hã nyi .
Bebe kukɔnɔ lǝ bimuǝ ǝsuǝ bitsyǝ itsyise binyi lefe nǝ nyamfó luubǝ itǝ .
Mɔ bubǝ ebuutsyǝ fe kase osani utsyuǝ luudu lǝ wǝ umǝ nkǝ wǝǝsu kusu , nya óyani wǝ beyifoyifo utsyǝ lǝ diyo . Útǝ utsyuǝ saa keyifo ka wuukeyifo . Nnya kamaa , ɔ́tɛyi nwǝ laase wǝ diyo nkǝ ɔlɔ ose wǝ diyo kekleke .
“ Nko kǝ ele bǝ mi tsya muǝ ǝsuǝ binyǝ . Itsyise binnyi lefe nǝ mi Oyosate luubǝ udufǝ . Yoofo bubǝ bǝ wuubǝ ku kakɔmi lefe , nye ntsyetsyi , nye kolensiǝnto kplɛ ko bekusɛ lǝǝtǝ kɛnyɛ , nye olesiǝ .
Lǝ ibǝ bǝ ubǝ ofuaa , yanle bǝ ibǝ bǝ ubǝ unyǝ mi bɛnlɛ selabe .
Lesa nǝ minlɛ mi bɔtɛyi mfoo , nlɛ nnya bɔtɛyi itǝ betidi ba ta . Nnya ni bǝ bimuǝ ǝsuǝ bitsyǝ . ”
Ibu eyi ǝnuǝ fɛ lǝ Yudafɔ lǝ bedi mǝ eyi nnya baakpo Ukpǝ Ása Bo Ɔ́yila ku Nnamfokuã Eto Abolo Eto Eyi , nyna beefi kakloma mǝ budu lǝ Egipte . Besumunyǝ ninǝ ku afi eto bateasa bǝtsyuǝ ákɛ mfó békebu disi lǝ kusu ko bɔɔyɛ kalɔkalɔ bǝmuǝ Yesu balo .
Bátɛyi lǝ mǝ nti bǝnkǝ , “ Yanle bǝ ibǝ nko lǝ eyisɛ nyamǝ eto lefe . Itsyise lenni nkoo , betidi ebunyǝ ɔblɔ bataka bǝńyǝ bo lǝ ǝsuǝ ibǝ ekpe bule . ”
Yesu ésu Betania eto umǝ lǝ Simon wǝ díkefi bufisia únyǝ eto diyo . Lǝ lefe nǝ Yesu nsi mfó ɔ́nlɛ lesa budii , usionko utsyuǝ wǝ nlɛ nnuǝbi bo laanyi fififi eto dituntu nǝ baakpo alabasta ǝbǝ mfó . Baakpo nnuǝbi bomfó , bo lefo koya tintii bǝ naadi . Usionko ǝmfo ásini dituntu nǝmǝ nya ɔ́wuninsǝ nnuǝbi bomǝ ókpo Yesu lǝ disi .
Nyamfo ǝlǝ betidi ba díńyǝ mfó . Nya kafo lɛnyi mǝ bátɛyi bǝtsyuǝ bǝnkǝ , “ Beso woabiasǝ nnuǝbi bomfo nko ?
Eni ofo mu bote kǝnyǝ fe lɛlɛ wɔlɔlɔ eto kayo , ufi usu utǝ bakombo . ” Nyaso béyǝnki bákpe wǝ bákpo wǝ kudu .
Nyaso Yesu átɛyi mǝ nkǝ , “ Beyani wǝ kpoo ! Be so biayani wǝ lǝ bɛyɛ wǝ bulǝ ? Lesa sɛɛ úyifo útǝ mɛ .
Bakombo kpe mi lenti lefe saa . Nya biofo mǝ bɔwunsǝko lǝ lefe nǝ ke beela . Mɔ alɛɛ , inni lefe saa mɔɔkɛ mi lenti .
Usionko ǝmfo éyifo lesa nǝ wofo buyifo . Úfi nnuǝbi bomfo ókpo mɛ lǝ ǝsuǝ ɔ́lɔ mɛ utsyǝ itǝ muukpǝ fɛ buubikǝ mɛ .
Nlɛ mi bɔtɛyi sitinti minkǝ kaka ke boobe Onanto eto ditiki sɛɛ nǝmǝ letsya lǝ kawunsiǝ kamfoo , bɔɔtɛyi nnya usionko ǝmfo tsya díyifo mfo kefi kakloma wǝ . ”
Nyaso Yuda Iskariot wǝ ni Yesu eto bakasebi lefosi inuǝ bamǝ eto ɔnii , ésu besumunyǝ ninǝ bamǝ ɔflɔ nkǝ woote Yesu udi utǝ mǝ .
Ǝsuǝ ǝyuǝ mǝ tinti se bánɔ etiki nnya úbǝ ɔ́tɛyi mǝ , nya mǝ tsya lɛtɛyi bǝ buutǝ wǝ atabi . Nyaso Yuda ákabɛbɛ kusu ko wɔɔnyɛ ote mǝ kase boomuǝ wǝ .
Lǝ diyi tutɛ lǝ Nnamfokuã eto Diyididi nǝ baalo Ukpǝ Ása Bo Ɔ́yila Eto Asamubi lǝ mǝ lekpa ǝsuǝǝ , Yesu eto bakasebi átɔ wǝ bǝnkǝ , “ Se faala fǝ bɔlɔ butsyǝ itǝ Ukpǝ Ása Bo Ɔ́yila eto diyisɛ nǝmǝ eto budi ? ”
Nyaso Yesu ǝlǝkǝ bakasebi inuǝ lǝ mǝ bǝtsyuǝ nti nya ɔ́tɛyi mǝ nkǝ , “ Mi bisu umǝnkpɛ ǝmǝ nya biotsyako utsyuǝ wǝ ntsyi ntu ku ɔlɔtsyi . Bitǝkǝko wǝ bisu diyo nǝ ǝsuǝ wuudufǝ .
Nya lǝ bɛtɛyi Oyosate ǝmǝ biǝnkǝ , ‘ Oteasa ǝmǝ lɛ bɔtɛyi nkǝ , te bo diyo nǝ kafo wonko wǝ bakasebi luubǝ bedi mǝ lesa lǝ Ukpǝ Ása Bo Ɔ́yila Eto Diyisɛ nǝmǝ ǝsuǝ . ’
Mfóo , woote mi diyo nǝ lɛmɔ kafo lǝ diyo nǝmǝ eto abanslo kaka bálɔ asa bǝtsyǝ kukɔnɔ itǝ bo . ”
Bakasebi bamfo édu búsu umǝ , nya bǝnyǝ lesa saa fe kase Yesu lɛtɛyi mǝ . Nya béyifo Ukpǝ Ása Bo Ɔ́yila ǝmfo eto lesa nǝmǝ bǝtsyǝ mfó .
Se ditsyitsyo lefe léyoo , Yesu ku wǝ bakasebi lefosi inuǝ bamǝ ésu mfó .
Nya lǝ lefe nǝ bénsi bánlɛ búdii , Yesu átɛyi nkǝ , “ Nlɛ mi bɔtɛyi sitinti minkǝ mi ɔni wǝ bonko wǝ nlɛ kɔni bokpe lǝ ɔkpɛ kedi lesa mfoo , ebote mɛ udi . ”
Ditiki nǝmfo éyifo mǝ buɛɛ ku sikpi , nya bétsyiko wǝ bɔtɔ ɔni , ɔni , bǝnkǝ , “ Sitinti , nyi miǝ inni mɔ ni fanlɛ , lee mɔ ni ? ”
Yesu ǝtǝ mbuayɛ nkǝ , “ Mi lefosi inuǝ eto ɔni ni . Nya ni bǝ bonko wǝ nlɛ kɔni bokpe lǝ ɔkpɛ ɔni mfo kedi .
Mɔ , wǝǝ ni Utidi Eto Ubi ebukpǝ fe kase báwɔni bákpe lǝ Awɔnisa Kɛnkɛ Eto Kukuǝ ǝsuǝ . Fɛɛ ilǝ mɛ itǝ futsyǝ ǝmǝ itsyise woǝbǝ ohiã bunyǝ fefe . Lǝ nnya ete bánle utsyǝ ǝmfóo , eni yɔɔlɛkɛ eso ! ”
Lǝ lǝ lefe nǝ bánlɛ lesa búdii , Yesu éfi abolo ǝtsyuǝ . Nya lefe nǝ úkasɔ Onanto anii , úbudi nnya wɛlɛwɛlɛ nnya úsie ni útǝ wǝ bakasebi . Nya ɔ́tɛyi mǝ nkǝ , “ Befo nyamfo lǝ bidi . Nyamfo ni mɔ usuǝ eto sinǝ nɛ . ”
Nya úfi lɛkɔbe ku nte , nya se ɔ́sɔ Onanto anii , úfi útǝ mǝ nya bǝnǝ .
Nya ɔ́tɛyi mǝ nkǝ , “ Nyamfo ni mɔ kɔtɔ ko muufi ntǝ lǝ betidi kpǝ eto disi , ko Onanto luufi uyifo ketsyue fɔfɔ lǝ wǝ ku wǝ betidi eto nti .
Lǝ ɔnukualɛ ǝsuǝǝ , mensiǝmbunǝ nte fɔfɔ bomfo bio , isu ese lefe nǝ muunǝ nte fɔfɔ bomfo eto okle lǝ Onanto eto sekakedikɔ . ”
Nya bése kusǝ béfi bátɛsǝ Onanto nya bédu bésu Nnuǝbi eto Eyi eto Kɔtini .
Mfó Yesu lɛtɛyi wǝ bakasebi nkǝ , “ Mi utsyuǝ saa ebutsyetsyi óyani mɛ utsyǝ . Itsyise Onanto átɛyi lǝ Awɔnisa Kɛnkɛ Eto Kukuǝ ǝsuǝ nkǝ , fe kase báwɔni bǝtsyǝ bǝ ‘ Moolo nwǝ laase basamu bamǝ , nya wǝ basamu luusǝnsǝ . ’
Fɛɛ lǝ ntaka ntsyi lǝ ɔkɔmǝ mbǝǝ , mɔɔtɔ mi nsu Galilea . ”
Nya Petro lɛtɛyi wǝ nkǝ , “ Mɔ alɛ mǝmbutsyetsyi ndu fǝ lǝ ɔflɔ kulefe , lǝ ibǝ bǝ bafɛfɛ kenke ebuyifo nko kulaa tsya . ”
Yesu átɛyi Petro nkǝ , “ Nlɛ fǝ bɔtɛyi sitinti minkǝ fɛ ukusɛ luutǝ kɛnyɛ dinuǝfǝ lǝ kǝtsyǝ kamfoo , fǝ kosate ǝbɔni mɛ sitsyǝ . ”
Petro esi óse wǝ uyi óka ntamu ɔ́tɛyi nkǝ , “ Lǝ ibǝ bǝnkǝ balo bonko fǝ tsyaa , mǝmbɔni fǝ ntɛyi minkǝ minyi fǝ . ” Nnya ke wǝ bakasebi bamǝ tsya lɛtɛyi nɛ .
Nya bédu Getsemane . Nya Yesu lɛtɛyi wǝ bakasebi nkǝ , “ Bisiǝ lǝ kasɔ mfo lǝ nsu nto ola . ”
Nya ókpa Petro ku Yakobo ku Yohanes ɔ́yɛnko . Nya se lesa nǝ nlɛ wǝ bubǝ lǝ ǝsuǝ nlɛ wǝ bulǝ esoo ,
ɔ́tsyi ɔ́wininsǝ nya ɔ́tɛyi mǝ nkǝ , “ Nyamfo lɛ mɛ bulǝ lǝ utu ku kanyinyǝnyǝ itǝ ukpǝ . Bianlabe selabe . Bińyǝ bisǝkǝ mɛ mfo . ”
Se ɔ́nyi úsu sɛtɔ sɛkɛɛ , ókpo lǝ kasɔ nya óto ola ɔ́lɛ wǝ anto lekpakpa nkǝ , “ Lǝ yuuyifo fǝ lelabii , nyalɛ tǝ bulǝ bomfo lǝ bofe mɛ . ”
Nya ɔ́tɛyi nkǝ , “ Mɔ Anto , Onanto ! Aafo lesa saa buyifo . Lǝ aalaa , nyalɛ takasǝ bulǝ bomfo lǝ mɛ ǝsuǝ . Tsya inni lǝ mɔ lelabi ǝsuǝ bomu lǝ fǝ lele ǝsuǝ . ”
Lefe nǝ úsinkli úbǝ wǝ bakasebi itsyǝ bamǝ ɔflɔɔ , úbǝ únyǝ nkǝ bálabe selabe . Nya ɔ́tɔ Simon Petro nkǝ , “ Simon , selabe fanlɛɛ ? Ǝmbofo ǝnǝ butǝkǝ lebombosɔsɔ lɔni kplon tsya ete ? ”
Nya ɔ́tɛyi mǝ nkǝ , “ Bitǝkǝ ǝnǝ bisiǝ bikato ola bǝ biǝmbudufǝ lǝ botoo kabe ǝsuǝ . Lɛwɔnɔ nǝmǝ lɛ bola , fɛɛ ǝsuǝale ǝmbǝ . ”
Úsinkli úsu bio nkǝ weesu oto ola fe ditutɛ ke .
Úsinkli úbǝ wǝ bakasebi ɔflɔ bio nya usi úbǝ únyǝ nkǝ besi bálɛ selabe . Bánlɛ mǝ ǝnǝmi bofo buminkli . Nya bánte lesa nǝ bɔtɛyi wǝ lǝ nnya ǝsuǝ .
Se úsinkli úbǝ ditsyǝfǝǝ , ɔ́tɔ mǝ nkǝ , “ Bola bela biǝ bialabe bitsyǝ ɔnwɛ ? Isiǝ , betaka ! Lefe nǝmǝ eboyo . Bebe ! Ubǝ mɔ , Onanto eto Ubi , bufi kakpe babuayifo eto ani . Bebe mǝǝ , se baankpee kusu banlɛ bubǝ .
Betaka lǝ busu botsyako mǝ . Bebe nwǝ dífi mɛ ókpe mǝ lǝ ani nlɛ bubǝǝ . ”
Mǝ ku Yesu si bǝńyǝ mfó bálɛ etiki fɛ Yuda wǝ ni lefosi bakasebi inuǝ bamǝ eto ɔni díbǝ . Besumunyǝ ninǝ ku afi eto bateasa ku umǝ ǝmǝ eto beninǝ kpǝ ǝtǝkǝko wǝ bǝbǝ . Bétsyi keyi ku nlanle .
Nwǝ dídu wǝ útǝ mfóo , ébɔtɛyi betidi bamfo utsyǝ nkǝ , “ Utidi wǝ biunyǝ muusiǝsǝ mfiɔ lǝ kolaa , wǝ ni nwǝ ǝmǝ nɛ . Bimuǝ wǝ , lǝ bekpa wǝ bidunko . ”
Nyaso se Yuda lɛyɛ úsu útu Yesu , ókpadi wǝ nkǝ , “ Oteasa ! ” Nya ɔ́fiɔ wǝ lǝ kola .
Nyaso bǝmuǝ Yesu nya bákɔbe wǝ kekleke .
Nya mba díńyǝ lǝ Yesu ɔflɔ eto ɔni dílǝkǝ wǝ kalanle nya óla Usumunyǝ Ninǝ Kenke eto odomunyǝ eto koto .
Nya Yesu lɛtɔ mǝ nkǝ , “ Beso ele bǝ bitsyi keyi ku nlanle fɛ lǝ bibǝ bimuǝ mɛ lǝ ǝsuale ǝsuǝ fe uyu mini ?
Bo ku mi ete lɛkɛ lǝ Disumuyo mfó diyi saa , nya minkɛ mfó mínkate Anantotiki nyamǝ mfó tsya bíǝmmuǝ mɛ . Bǝ lǝ kase Onanto eto Awɔnisa Kɛnkɛ Eto Kukuǝ lɛtɛyi utsyǝǝ , lǝ ibǝ itǝ nko . ”
Nya wǝ bakasebi kenke dítsyetsyi báyani wǝ bǝtsyǝ .
Lǝ lefe nǝmǝ mfoo , okosobi utsyuǝ wǝ nti kafia ǝsuǝ ntǝkǝko wǝǝ , ǝnyǝ lesa nǝ kenke díbǝ . Bamamanyǝ bamǝ ála lǝ bǝmuǝ okosobi ǝmfo . Fɛ ini wǝ kafia ete bákɔbe , nya ɔ́kpɔ
ɔ́bɔ mǝ lǝ ani . Nya útsyǝtsyi údu leyaleya . Nya óyani wǝ kafia ókpe mǝ lǝ ani .
Nya bákpa Yesu bésuko Usumunyǝ Ninǝ Kenke eto diyo . Mfó nya besumunyǝ beninǝ bamǝ ku umǝ eto beninǝ ku afi eto bateasa létsya bénsi . Mǝ ni Yudafɔ eto beninǝ .
Petro ǝtǝkǝko mǝ kama kama nya úsu údufǝ lǝ usumunyǝ ninǝ eto diyo nǝmǝ . Nya úsu úsiǝ lǝ bamamanyǝ bamǝ ɔflɔ ɔ́nlɛ ute bɔyifǝ .
Besumunyǝ ninǝ ku Yudafɔ eto beninǝ kenke ba dísiǝ mfó ákplatsya babe lǝ boofo kabua kǝtsyuǝ bunyǝ lǝ Yesu ǝsuǝ lǝ bayɛ bǝmuǝ wǝ balo . Tsya bámfo kabua saa bunyǝ lǝ wǝ ǝsuǝ .
Betidi kpǝ ǝbǝ bedi etiki bátɛyi bidia lǝ wǝ ǝsuǝ , tsyaa mba díbǝ eto etiki áta ibu lǝ bǝtsyuǝ ǝsuǝ .
Nya bǝtsyuǝ létaka bátɛyi nya bála wǝ kɛnyɛ bǝnkǝ ,
“ Bɔnɔ bǝ ɔ́tɛyi nkǝ , ‘ Mooba Onanto eto Disumuyo nǝ báto mfo , tsya lǝ diyi tsyǝfǝ ǝsuǝǝ , muusinkli nto lebamba nǝ bémfi betidi eto ani báto . ’ ”
Fɛɛ mǝ tsya eto etikididi mánkate ku mǝ bǝtsyuǝ eto ale .
Usumunyǝ ninǝ kenke átaka úńyǝ lǝ mǝ nti nya ɔ́tɔ Yesu nkǝ , “ Anlɛ etiki nnya banlɛ bɔtɔ bɔnɔ ? Embutǝ mbuayɛ ? Be nkpe fǝ fɔɔtɛyi ? ”
Tsya Yesu édi bi , wémfǝ kɛnyɛ ɔ́tɛyi kulesa . Usumunyǝ ninǝ kenke ǝmfo esi ɔ́tɔ wǝ nkǝ , “ Fǝ ni Nwǝ mǝ Bákpo Ɔhile , Onanto ǝmǝ boatɛsǝ eto Ubi ? ”
Yesu átɛyi wǝ nkǝ , “ Mɔ ni . Nya biuunyǝ Utidi Eto Ubi se unsi lǝ Ǝsuǝaletidi Onanto eto kodiani . Nya biunyǝ se unsi lǝ asɔmiloku utsyi kato ɔnlɛ bubǝ ! ”
Lǝ lefe nǝmfó tututuu , Usumunyǝ Ninǝ Kenke ǝmfo kosate ko léfuadi wǝ awu ku lɛblɔfi ɔ́tɛyi nkǝ , “ Fǝnkǝ bee ? Badansiɛ sa nńsife itǝ bo bio itsyi lǝ mba ńyǝ mfo kama !
Údi mbusiotiki úńyǝ lǝ Onanto ǝsuǝ ! Ntsyǝ binyǝ lǝ wǝ ǝsuǝ ? ” Nya mǝmblɛ lɛtɔnɔ bálo wǝ dikpi bǝ ele bǝ ukpǝ .
Mǝ nti eto bǝtsyuǝ étsyiko ntufǝ butufǝ kákpo Yesu . Nya bákle wǝ ǝnǝmi nya bétsyiko wǝ bɔsɔ . Nya bánlɛ wǝ bɔtɛyi bǝnkǝ , “ Tɛyi bo futsyǝ lɛsɔ fǝ ! ” Nya bamamanyǝ bǝtsyuǝ lékpa Yesu bédunko , nya básɔ wǝ lǝ atosi .
Lǝ lefe nǝmfóo , Petro ébubǝ úsi lǝ Usumunyǝ Ninǝ Kenke ǝmǝ eto diyo fɛ usiobi wǝ nkpe wǝ lǝ ɔflɔ díbǝ .
Lefe nǝ únyǝ Petro nsi lǝ uté ɔflɔ ɔnlɛ wǝ bɔyifǝǝ , ɔ́tɛyi wǝ nkǝ , “ Fintsya ébutǝkǝko Yesu Nasaretnyǝ ǝmǝ ǝnyǝ ! ”
Nya Petro dítudi kɛnyɛ ɔ́tɛyi nkǝ , “ Bee ? Mánnɔ lesa nǝ fanlɛ bɔtɛyi mfo eto kasɔ ! ” Nya ótaka údu úsu úńyǝ lǝ kesiǝ ɔflɔ . Kase óyo kǝsiǝ kamǝ ko ukusǝ ko dítǝ kɛnyɛ .
Usiobi ǝmfo esi úbǝ mfó úbǝ óbe wǝ , nya usi útsyiko betidi ba díńyǝ mfó bɔtɛyi nkǝ , “ Osani ǝmfo eyifo mǝ nti eto ɔni ! ”
Tsya Petro esi útudi kɛnyɛ nko ke . Yanklɛ fɛ mba ńyǝ mfó lɛtɛyi wǝ bǝnkǝ , “ Yanle bǝ ani fǝ enni mǝ ɔni , itsyise fintsya etsyi Galilea eto kasɔ . ”
Nya Petro léfa ɔ́tɛyi nkǝ , “ Ekpe lǝ Onanto bǝ lǝ sidia minlɛ bɔtɛyii , lǝ unǝ mɛ koto ! Minyi utidi ǝmǝ ǝsuǝ bɛnlɛ etiki budi ketsyiko mfo ! ”
Lamfolamfo , ukusɛ ko disi útǝ kɛnyɛ dinuǝfǝ , nya Petro lékloma nkǝ Yesu átɛyi wǝ nkǝ , “ Fɛ ukusɛ luutǝ kɛnyɛ dinuǝfǝǝ , ǝbutudi kɛnyɛ sitsyǝ fǝ enyi mɛ . ” Nya ílǝ Petro lǝ utu nya úwi keku .
Olesiǝnto ǝmfóo , besumunyǝ ninǝ , átsya ku Yudafɔ eto beninǝ ku afi eto bateasa ku Yudafɔ eto batɔnkotɔnko kenke . Se béfi nsusu lǝ etiki nyamǝ ǝsuǝ ku kase bɔɔyɛ ku nnya . Bákle Yesu nya bákpa wǝ bésuko Aba eto Unyɛsiǝ Ninǝ itǝ Romafɔ eto Aba wǝ baakpo Pilato ɔflɔ .
Mfóo , Pilato átɔ Yesu nkǝ , “ Fǝ ni Yudafɔ eto Oka ? ” Yesu átɛyi wǝ nkǝ , “ Ee , lǝ kase fanlɛ bɔtɛyi . ”
Besumunyǝ ninǝ bamǝ ála etiki kpǝ bǝtǝkǝ Yesu .
Nyaso Pilato esi ɔ́tɔ wǝ nkǝ , “ Ǝmbulǝkǝ kɛnyɛ lǝ etiki saa ǝsuǝ ? Tsyue koto lanɔ etiki nnya banlɛ bɔtɛyi lǝ fǝ ǝsuǝ ! ”
Tsya , Yesu ménsitɛyi kulesa , nyaso íyifo Pilato yanii !
Lefe saa lǝ eyo nkomǝ eto diyididi ǝsuǝǝ , íyifo Pilato eto lekpa nǝ ókayani betidi bua ba bákpe lǝ diyo eto ɔni wǝ bála kǝtǝ mǝ .
Lǝ lefe nǝmfóo , bǝmuǝ osani wǝ baakpo Baraba bákpe le diyo . Úyifo futsyǝ lɛkɛ lǝ betidi ba létaka bǝnyǝ lǝ Romafɔ eto Aba ǝsuǝ nti . Nya lǝ kudu ko bákpo bǝlǝ betidi ku betidi ba bálo esoo , bǝmuǝ wǝ ku mba dítǝkǝko wǝ bákpe lǝ a Aba eto diyo .
Nyaso se betidi kpǝ díbǝ bátsyaa , bátɛyi Pilato bǝnkǝ okloma kase wǝǝnyǝ mba baakpe lǝ ayo kaminsǝ fe kase wókala buyifo lɛlɛ saa .
Ɔ́tɔ mǝ nkǝ , “ Bela biǝnkǝ nyani Yudafɔ eto Oka ǝmǝ ntǝ mi ? ”
Pilato átɔ mǝ nko itsyise óte nkǝ kekisi ǝsuǝ eso besumunyǝ ninǝ lékpa Yesu báboko wǝ ɔflɔ .
Nya besumunyǝ ninǝ bamǝ lídi betidi bamǝ bákpe bǝnkǝ bátɛyi Pilato bǝnkǝ , óyani Baraba bomu utǝ mǝ .
Pilato esi údi betidi eto ditsyukpa nǝmǝ etiki nya ɔ́tɔ mǝ nkǝ , “ Be bela biǝ nyifo ku utidi ǝmǝ biakpo biǝ Yudafɔ eto Oka mfo ? ”
Nya báfa bátɛyi wǝ bǝnkǝ , “ Sɔ wǝ lǝ uyikabie ǝsuǝ ! ”
Pilato átɔ mǝ nkǝ , “ Nte kabua ka úyifo eso ? ” Tsya , mǝmblɛ esi báfa bembembe bátɛyi bǝnkǝ , “ Sɔ wǝ amanklasǝ lǝ uyikabie ǝsuǝ ! ”
Se Pilato léla nkǝ weeyifo lǝ mǝ lelabi ǝsuǝ esoo , óyani Baraba útǝ mǝ . Nya útǝ béfi kekuefiofio báblɛ Yesu , nya úfi wǝ ókpe lǝ bamamanyǝ eto ani nkǝ besu basɔ wǝ bamanklasǝ lǝ uyikabie ǝsuǝ .
Bamamanyǝ bamǝ ákpa Yesu bésuko Aba eto Unyɛsiǝ Ninǝ eto diyo nya bákpadi bamamanyǝ fɛfɛ bǝ bǝbǝ mfó .
Nya béfi kafia sia eto awu bákpe Yesu fe Oka nya béyifo biyu eto lekpakpa béti wǝ lǝ disi fe lekankpakpa .
Nya banlɛ wǝ kɔfiɔ bokpe ákatɛyi bǝnkǝ , “ Yuu , yuuduu , ! Yudafɔ eto Oka lǝ usiǝ nkpǝ kɛntsyɛɛ ! ”
Básɔ wǝ lǝ disi ku lekete nya bétufǝ ntufǝ bákpo wǝ lǝ ǝsuǝ . Nya báse akonki lǝ wǝ ɔflɔ bákpe disi kasɔ ku dibu bǝtǝ wǝ .
Se bǝmǝ wǝ nya bákpe wǝ kofani bálosǝǝ , bǝlǝkǝ awu sia nyamǝ lǝ ǝsuǝ nya bésinkliko nnya ókpe kɔ bákpe wǝ . Nya bákpa wǝ bésuko kaka bɔsɔ wǝ bamanklasǝ lǝ uyikabie ǝsuǝ .
Lefe nǝ bántɔɔ , bátsyako osani wǝ baakpo Simon wǝ ditsyi dibutu ɔ́ntɔ lǝ Yerusalem . Nyaso bamamanyǝ bamǝ áhiɛ wǝ bǝnkǝ ɔwunsǝko Yesu lǝ utsyinko wǝ uyikabie ǝmǝ . Simon ǝmfó etsyi Sireni eto kasɔ , nya wǝ bebi ni Aleksandra ku Rufo .
Bákpa Yesu bésuko kaka baakpo Ditidisikɔbe .
Mfó bǝtǝ wǝ nte bo bátsyakasǝ ku kofa ko loobokosǝ kanyinyǝnyǝ kamǝ kasɔ bǝ unǝ , fɛɛ Yesu áni wǝnǝǝ .
Nnya kamaa , bamamanyǝ bamǝ ásɔ wǝ bámanklasǝ lǝ uyikabie ǝsuǝ . Nya béfi afetu bákpo básɛ lǝ bate lekpa nǝ luutu utsyuǝ saa fɛ bésense awu nyamǝ bǝtǝ bǝtsyuǝ .
Básɔ wǝ bamanklasǝ lǝ uyikabie ǝsuǝ lǝ olesiǝ ǝmfó eto abombo ɔwɔnɔmbǝ lefe .
Nya báwɔni asa lɛ otabo kɛkɛ ǝsuǝ básɔ lǝ wǝ disi kato nnya nlɛ bote lesa nǝ eso bálo wǝ ni bǝnkǝ , “ Ǝnyǝ Yudafɔ Eto Oka . ”
Nya básɔ beyu inuǝ tsya lǝ eyi ǝsuǝ báwunsǝ lǝ Yesu ǝsuǝ . Ɔni áfaka lǝ wǝ kodiani eto kutsyǝ nya ɔni tsya léfaka lǝ kǝmǝni .

Mba kenke lɛyɛ mfó bafe étinkǝsǝ mǝ esi bákpe Yesu kɔfiɔ bátɛyi bǝnkǝ , “ Ɛhɛɛ ! Inni fǝ lɛtɛyi fǝ eboba bo Disumuyo kplɛ akpo lǝ kasɔ esinkli ato kǝ lǝ eyi ǝtsyǝ ǝsuǝ kɛɛ ?
Yifǝ ǝbǝ kasɔ lǝ ǝlǝkǝ fǝ ǝsuǝ etsyiko ukpǝ eto ani lǝ bobe ! ”
Nko kǝ basumufɔ ninǝ ku afi eto bateasa bamǝ tsya dímǝ wǝ bátɛyi mǝ bǝtsyuǝ bǝnkǝ , “ Úlǝkǝ betidi bamba utsyiko lǝ ukpǝ ǝsuǝ , fɛɛ wembofo wǝ ǝsuǝ bulǝkǝ ketsyiko lǝ ukpǝ ǝsuǝ !
Lǝ wǝ baakpo Israelfɔ eto oka , wǝ ni Kristo ǝmǝǝ , wǝ Onanto Lékpo Ɔhile Utsyǝ sitintii , ulǝkǝ wǝ ǝsuǝ lǝ ɔyifǝ lǝ uyikabie ǝsuǝ ubǝ kasɔ bǝ lǝ bofo bɔnɔ ! ” Betidi inuǝ ba básɔ bafakasǝ lǝ eyikabie ǝsuǝ ku Yesu mfóo , tsya áka wǝ .
Se éyo kakɔmi lefee , kasɔ mfó kenke ko léna . Nya ítsyǝ nko ísu ése abombo etsyǝ .
Nya lǝ lefe nǝmfóo , Yesu áfa bembembe ɔ́tɛyi nkǝ , “ Eli , Eli , lama sabaktani ? ” Etiki nyamfo eto kasɔ ni bǝ , “ Mɔ Onanto , mɔ Onanto ! Beso fáyani mɛ fǝtsyǝ ? ”
Betidi bǝtsyuǝ díńyǝ mfó ánɔ lesa nǝ ɔ́tɛyi , nya bátɛyi bǝtsyuǝ bǝ , “ Ɔlɛ Onanto eto Unyɛlǝkǝtidi Elia bokpadi . ”
Mǝ ɔni étsyetsyi úsu úfi okosa wǝ bákpe lǝ ntǝ eto sonkpe ǝsuǝ nya óbesǝ wǝ kato ku uyi útǝ Yesu nkǝ unǝ . Nya ɔ́tɛyi bafɛfɛ nkǝ , “ Bińyǝ lǝ bobe ! Bitǝ lǝ bobe lǝ Onanto eto Unyɛlǝkǝtidi Elia ebubǝ ulǝkǝ wǝ utsyiko lǝ uyikabie komfo ǝsuǝ ! ”
Nya Yesu léfa bembembe nya úkpǝ .
Lǝ lefe nǝmfó ǝsuǝ tutuutuu , kafia kplɛ ka léfakanya kéti Yudafɔ eto Disumuyo eto Kakɛnkɛkɔ Kenke eto ǝnǝmii , léfuadi lǝ akpa ǝnuǝ itsyii kato ibǝ kasɔ .
Nya se omamanyǝ ninǝ wǝ díńyǝ lǝ uyikabie ǝmǝ ɔflɔ lɛnɔ Yesu eto bofa nya únyǝ kase úkpǝǝ , ɔ́tɛyi nkǝ , “ Sitinti utidi ǝmfo eyifo Onanto eto Ubi . ”
Besionko bǝtsyuǝ tsya ǝńyǝ kɔsɛsɛ bákabe . Maria Magdalene ku Salome ku Maria nwǝ eto bebi ni Yakobo kɛkɛ ku Yosef , akɛ mǝ lenti .
Lefe nǝ Yesu lɛkɛ lǝ Galileaa , mǝ dítǝkǝko wǝ bákawunsǝ ko wǝ nɛ . Besionko bamba kpǝ ba dítǝkǝko wǝ bésu Yerusalem tsya ǝńyǝ mfó .
Asa nyamfo ǝbǝ lǝ diyi nǝ bǝǝmuǝ ǝsuǝ itǝ bǝ lǝ kofe edufǝ diyoo , lǝ bedi Ɔnwɛditsyǝyi eto diyi . Nya se kale nlɛ boloo ,
Yudafɔ eto okponkpo ɔni wǝ baakpo Yosef wǝ ditsyi Arimatea eto uninǝ , ákpe ɔkɔɛ úsu únyǝ Pilato . Yosef éyifo Yudafɔ eto Uninǝ kplɛ wǝ lɛkɛ dibu nya úkabe kusu itǝ Onanto eto Sekakedidi eto bubǝ . Se óyo Pilato ɔflɔɔ , ɔ́lɛ wǝ lekpakpa nkǝ utǝ wǝ kusu lǝ usu ulǝkǝ Yesu eto ɔkɔ ǝmǝ usu ubikǝ fɛ lǝ eyo Ɔnwɛditsyǝyi ǝmǝ .
Se Pilato lɛnɔ nkǝ Yesu ébukpǝ kokoo , íyifo wǝ naa . Nyaso ókpadi wǝ omamanyǝ ninǝ wǝ díńyǝ lǝ etsyuesa nyamfó eto kɛnyɛ , nya ɔ́tɔ wǝ lǝ sitinti ini bǝ Yesu ébukpǝ koko .
Nya se uninǝ ǝmfo lɛtɛyi wǝ nkǝ ɔnukualɛ inii , Pilato ǝtǝ Yosef kusu nkǝ usu ulǝkǝ ɔkɔ ǝmǝ .
Nya Yosef dísu úlǝkǝ Yesu eto ɔkɔ nya úfi kafia kpaa fɔfɔ ka óya úmli wǝ . Nya úfi wǝ úsu úbikǝ lǝ kudi ko bǝlǝkǝ lǝ koba kǝmiǝ bǝtsyǝ koko lǝ kɔtini ɔflɔ . Nya útǝ nkǝ baminansǝ leba kplɛ lɔni beti lǝ kudi komǝ eto kɛnyɛ .
Lǝ lefe nǝmfóo , Maria Magdalene ku Maria wǝ ni Yosef eto ambe ǝńyǝ mfó nya bábe kaka bébikǝ Yesu eto ɔkɔ ǝmǝ .
Kǝsiǝsǝ eto ditsyitsyoo , lefe nǝ békedi Ɔnwɛditsyǝyi bálosǝǝ , Maria Magdalene ku Maria wǝ ni Yakobo eto ambe ku Salome ésu báya nnuǝbi bo laanyi fififi bǝnkǝ beesu bediki Yesu eto ɔkɔ .
Nyaso se kale dísiǝ kɔsida eto olesiǝǝ , bátaka bésu kudi komǝ eti .
Se bántɔɔ , bákatɔ mǝ bǝtsyuǝ bǝnkǝ , “ Owoe buunyǝ lɔminansǝ leba kplɛ nǝmǝ lǝ kudi komǝ eto kɛnyɛ utǝ bo ? ” Bátɔ mǝ ǝsuǝ nko itsyise leba nǝmǝ amɔ tinti . Nya se bésu bédufǝ mfóo , bǝnyǝ bǝnkǝ futsyǝ ébubǝ ɔ́minansǝ leba nǝmǝ lǝ mfó .

Nyaso se bédufǝ kudi komǝ kafoo , bǝnyǝ okosobi utsyuǝ se únsi lǝ kodiani . Nya ónkpe awu nnya diflubi futututu ! Difufu ǝmuǝ mǝ .
Nya okosobi ǝmǝ lɛtɛyi mǝ nkǝ , “ Biante sikpi ! Nyi minkǝ Yesu Nasaretnyǝ ǝmǝ bɛnlɛ bɔbɛbɛ , nwǝ básɔ báfakǝsǝ lǝ uyikabie ǝsuǝ . Umbǝ mfo ! Ótaka okpe nkpǝ ! Bebe ! Mfo bálabesǝ wǝ nɛ .
Nyaso bisu bɛtɛyi wǝ bakasebi ku Petro tsya biǝnkǝ , ‘ Yesu tɔ mi sɛtɔ , ɔtɔ lǝ Galilea . Mfó ti biunyǝ wǝ fe kase ɔ́tɛyi mi utsyǝ . ’ ”
Nyamfo ákpe besionko bamǝ difufu , nya bédu lǝ kudi komǝ ɔflɔ ku ketinkǝ , bánte lesa nǝ beeyifo , nya bákpe etsyi ani . Kase bánkpe lǝ kusu bántɔɔ , bántɛyi kuutsyuǝ kulesa , itsyise sikpi ǝmuǝ mǝ .
Se Yesu létaka utsyi ɔkɔmǝ Kɔsida komfo eto olesiǝǝ , utidi tutɛ wǝ úlǝkǝ ǝsuǝ óte ni Maria Magdalenyǝ , nwǝ ǝsuǝ óla awɔnɔ bua akuanse utsyiko lǝ lefe nǝ ditsyuǝ ǝsuǝ .
Úsu ɔ́tɛyi Yesu eto bayɛtsyuǝ ba nlɛ nku buwi lǝ wǝ ukpǝ ǝmǝ eso .
Nya se Maria lɛtɛyi mǝ nkǝ Yesu kpe nkpǝ nya únyǝ wǝǝ , bámfo wǝ bánɔ .
Nyamfo eto kamaa , Yesu ǝlǝkǝ ǝsuǝ óte bakasebi inuǝ lǝ lefe nǝ bányɛ lǝ kusu bántɔ . Fɛɛ bǝnnyǝ wǝ betsyǝ lekpo mlǝ .
Kama se bésu bátee , bésinkli bésu bátɛyi bafɛfɛ . Tsyaa , mbamǝ mámfo mǝ bánɔ .
Fɛfɛfɛɛ , Yesu ǝlǝkǝ wǝ ǝsuǝ óte wǝ lefosi bakasebi ɔnwɛ lǝ lefe nǝ bénsi bánlɛ budi . Nyaso únyenki ókpe mǝ lǝ kase mǝ bofokanɔ lǝmbǝ ale , nya betidi ato fefe , se bamfó betidi ba díkǝnyǝ wǝ se ótaka utsyi ɔkɔmǝ úbǝ nkpǝ bofo kanɔ .
Ɔ́tɛyi mǝ nkǝ , “ Bisu kawunsiǝ kenke lǝ bebe Onanto eto Ditiki Sɛɛ nǝmǝ ditsya bitǝ betidi ba kenke .
Utidi wǝ lefo Ditiki Sɛɛ nǝmfo ɔnɔ nya utǝ bǝǝflǝsǝ wǝ ntuu , Onanto ebufi wǝ abua ɔtsyǝ wǝ . Nya utidi wǝ dimamfo ɔnɔɔ , Onanto embofo wǝ .
Nya Onanto ebutǝ bafokanɔfɔ lǝ mɛɛ , ǝsuǝale beyifo ayanisa kpǝ . Boola awɔnɔ bua lǝ mɔ diye ǝsuǝ . Bɔɔtɛyi belebele kpǝ bia benyi .
Nya lǝ bǝmuǝ owa nye bǝnǝ kenii , yembuyifo mǝ kabua saa . Lǝ bǝtǝkǝ befimfi anii , boomuǝ ale . ”
Lefe nǝ Bonamute Yesu dídi mǝ etiki ólosǝ mfó eto kamaa , Onanto étsyi wǝ úsuko kato kaka wuunsi lǝ kakplɛkɔ lǝ wǝ Anto ɔflɔ lǝ kodiani .
Nya wǝ batɔnkpe létsyilama nlebe saa kenke bátɛyi Ditiki Sɛɛ nǝmǝ . Nya Onamute ǝmǝ dísiǝ ko mǝ ɔ́wunsǝko mǝ nya béyifo ayanisa nnya lete bǝ mǝ ditiki nǝmǝ eyifo ɔnukualɛ ɛyɛ lǝ ayanisa kpǝ nnya béyifo ǝsuǝ .
Mɔ ɔyimisani Tiofilo , betidi kpǝ ákplatsya kase boofo , lǝ bawɔni lesa saa nǝ díbǝ lǝ bo nti bǝtsyǝ .
Báwɔni nnya fe kase betidi ba dínyǝ asa nyamfó lɛtɛyi bo idu lǝ nnya kasɔ ketsyikokɔ nya bábe Onanto eto Ditiki nǝmǝ letsya báte tsya .
Nyaso , Tiofilo lala , se míndufǝ lǝ asa nyamfo mínto nnya mímbe kenke idu lǝ kasɔ ketsyikokɔ ke esoo , mfi nsusu lǝ nnya ǝsuǝ minkǝ ɛlɛkɛ bǝ nwɔni asa nyamfo lǝ ekpa ɛyɛ lǝ kusu ǝsuǝ mfi ntǝ fǝ .
Nlɛ nyamfo buyifo nko bǝ lǝ ǝnyǝ ɔnukualɛ eto ditiki nǝmǝ bǝ lǝ ate asa nnya báte fǝ .
Lǝ lefe nǝ Herodes lídi seka lǝ Yudea eto kasɔ ǝsuǝǝ , Onanto eto usumunyǝ utsyuǝ wǝ baakpo Sakaria akɛ mfó . Ɔ́bɔ utsyi lǝ besumunyǝ ba lǝǝtǝ kedi eto ditsyukpa nǝ baakpo Abia ǝsuǝ . Sakaria eto usiǝ wǝ baakpo Elisabet tsya ábɔ utsyi lǝ Onanto eto Usumunyǝ wǝ baakpo Aaron éto kafo ǝsuǝ .
Usǝ ku usiǝ bamfo ǝsiǝ nkpǝ sɛɛ lǝ Onanto eto lelabi ǝsuǝ . Nya béyifo lǝ wǝ afi kenke ǝsuǝ kukunɔ .
Ubi saa mankɛ mǝ , itsyise Elisabet anle . Nya mǝ inuǝ bamǝ tsya ébobe báfe .
Diyi lɔnii , Sakaria akɛ lǝ Yudafɔ eto Kedikǝtǝkɔ ɔlɛ wǝ Kesumuyifo buyifo itsyise wǝ ditsyukpa ítu .
Nya lǝ mǝ kesumu eto lekpa ǝsuǝǝ , bákpo básɛ bǝnyǝ bǝ Sakaria ni nwǝ ǝsuǝ ítǝkǝ . Nyaso wǝ ni nwǝ bǝlǝkǝ bǝ usu otonsǝ elufui utǝ Onanto lǝ Kedikǝtǝkɔ eto leba nǝmǝ ǝsuǝ . Mfó nya údufǝ Yudafɔ eto kedikǝtǝkɔ kamǝ .
Nya lefe nǝ ɔkɛ mfó ɔnlɛ elufui botonsǝǝ , betidi fɛfɛ ǝńyǝ lǝ lekple balɛ ola boto .
Mfó Onanto eto ɔtɔnkpe utsyuǝ wǝ díńyǝ lǝ kaka ɔnlɛ elufui botonsǝ eto sediani dílǝkǝ ǝsuǝ óte wǝ .
Se Sakaria dínyǝ wǝǝ , óyakla nya óte sikpi tinti .
Fɛɛ Onanto eto ɔtɔnkpe emfó átɛyi wǝ nkǝ , “ Sakaria , mante sikpi ! Onanto ánɔ fǝ olatoto , nya fǝ usiǝ Elisabet ebole ubisaibi utǝ fǝ . Nya fuutǝkǝ wǝ diye fǝnkǝ Yohanes .
Lǝ wǝ bole ǝsuǝǝ , ebunyǝ disuǝyuǝ tinti . Nko ke tsya betidi kpǝ luunyǝ disuǝyuǝ nɛ .
Woofiani utidi kplɛ lǝ Bonamute eto ǝnǝmi . Yanle bǝ unǝ ntǝ bo nkpe ale nye ntǝ saa eto okle tsya . Nya idu lǝ wǝ lelefee , Lɛwɔnɔ Kɛnkɛ ebusiǝ ko wǝ .
Nya ɛyɛ lǝ wǝ ǝsuǝǝ , Israel bebi ebusinkli bǝbǝ mǝ Onamute Onanto ɔflɔ .
Wǝ ni nwǝ lɔɔtɔ Bonamute eto bubǝ lǝ ǝsuǝale ku utu bokpe ǝsuǝ fe kase Onanto eto Unyɛlǝkǝtidi Elia dítsyǝ . Nya wuutǝ diyuǝ luubǝ bebi ku antomǝ nti . Nya wuunǝ koto tsyuetsyue okpe lǝ betidi ba ditidi ato ǝsuǝ bǝ lǝ bekefi nsusu sɛɛ bayɛ lǝ kusu ǝsuǝ lǝ mǝ asayifoyifo ǝsuǝ . Nyamfo luutǝ Bonamute eto betidi lǝ bǝsiǝ bakabe kusu itǝ wǝ bubǝ . ”
Mfó nya Sakaria lɛtɔ ɔtɔnkpe ǝmfó nkǝ , “ Be luutǝ bǝ mfo nyamfo nnɔ ? Itsyise mbobe mfiani uninǝsǝ nya mɔ usiǝ tsya díkafiani uninǝsiǝ . ”
Lǝ nnya ǝsuǝ ɔtɔnkpe ǝmǝ ǝtǝ mbuayɛ nkǝ , “ Mɔ ni Gabriel wǝ lǝǝńyǝ lǝ Onanto eto ǝnǝmi . Wǝ létsyese mɛ nkǝ ntɛyi fǝ Ditiki Sɛɛ nǝmfo .
Fɛɛ ámamfo mɔ kɛnyɛ eto dikiti nǝmfo ánɔ . Ite bǝ ámamfo anɔ tsyaa , yuubǝ itǝ lǝ lefe nǝ Onanto dítsyue útsyǝ ǝsuǝ . Se fámamfo ánɔ eso ebofiani ɔmumu isu ese lefe nǝ diyi nǝmǝ léyo fɛ fǝ odiakami looyankli edi etiki . ”
Lǝ lefe nǝ asa nyamfo kenke díbǝǝ , íyifo betidi ba kenke díńyǝ bensekǝ Sakaria lǝ lekple mfó yanii , itsyise bánte lesa nǝ eso éfo wǝ lefe kpǝ nko lǝ Yudafɔ eto kedikǝtǝkɔ kamǝ nko .
Se ɔ́bɔ úbǝ lekplee , wénsifo mǝ etiki budinko . Nyaso bǝnyǝ bǝ únyǝ bulǝkǝkate butsyuǝ lǝ Yudafɔ eto kedikǝtǝkɔ mfó . Nyaso ɔ́nnlɛ etiki bofo budi nɛ , ini ani ete úfi ɔ́nlɛ mǝ etiki budi .
Se Sakaria eto kesumu eto lefe léloo , úsinkli úsu diyo .
Nyamfó eto kamaa , Elisabet ésu ɔ́lɛ kafo , itǝ eso wénsikabɔ kesu umǝ bio . Nya ɔ́kula ǝsuǝ itǝ afa anɔ sɔ̃ɔ̃ .
Lǝ nnya eso Elisabet átɛyi nkǝ , “ Mɔmɔɔ , be asa nnya Bonamute díyifo útǝ mɛɛ , nya úlǝkǝ kofani lǝ mɛ ǝsuǝ lǝ betidi ba kenke eto ǝnǝmi . ”
Lǝ Elisabet eto kafolɛlɛ eto kofa kuande ǝsuǝǝ , Onanto átsyese wǝ ɔtɔnkpe Gabriel nkǝ usu umǝ wǝ baakpo Nasaret lǝ Galilea eto kasɔ .
Onanto eto Ɔtɔnkpe ǝmfo étsyi kɛnyɛ úsuko kebitɛ ka bátɔ bǝtǝ osani wǝ baakpo Yosef wǝ ditsyi Oka David eto kafo . Kebitɛ kamǝ eto diye ni Maria .
Onanto eto Ɔtɔnkpe ǝmfo ǝbǝ Maria ɔflɔ nya ɔ́tɛyi wǝ nkǝ , “ Nsiǝsǝ fǝ lǝ diyuǝ ǝsuǝ ! Fǝǝ bǝnǝ kafo ! Bonamute si ko fǝ . ”
Ɔtɔnkpe ǝmfo eto kɛnyɛ ka óboko éyifo Maria yanii , nya itǝ wǝ disibubu lǝ kǝsiǝ kamǝ ǝsuǝ .
Lǝ nnya ǝsuǝ ɔtɔnkpe ǝmǝ átɛyi wǝ nkǝ , “ Maria , mante sikpi . Onanto ǝnǝ fǝ kafo tinti .
Ebɔlɛ kafo nya foole ubisaibi , nya fuutǝkǝ wǝ diye fǝ Yesu .
Woofo diye tinti nya bookpo wǝ bǝ Onanto wǝ ni Ǝsuǝalenyǝ Kenke eto ubi . Nya Boanto Onanto luutǝ nkǝ ubi ǝmǝ di seka fe wǝ ona Oka David ke .
Nya wuudi seka lǝ Yakob eto kafo eto bebi ǝsuǝ isu manlo manlo . Nya wǝ sekakedikɔ embolo kulefe kulefe . ”
Lǝ nnya ǝsuǝǝ , Maria átɔ Ɔtɔnkpe ǝmǝ nkǝ , “ Ntsyǝ nyamfo loofo bubǝ kǝtǝ , se minyi osani ? ”
Onanto eto ɔtɔnkpe ǝmǝ ǝtǝ mbuayɛ nkǝ , “ Lɛwɔnɔ Kɛnkɛ ebɔyifǝ disiǝ lǝ fǝ nya Ǝsuǝalenyǝ Kenke eto ǝsuǝale loola disiǝ lǝ fǝ . Nyaso ubi wǝ foole ebuyifo Ɔkɛnkɛnyǝ nya bookpo wǝ bǝ Onanto eto Ubisaibi .
Mɔmɔɔ , nla miǝ lǝ ate fǝ , fǝ otokpenyǝ wǝ baakpo Elisabet wǝ ni uninǝsiǝ wǝ baakpo okonɔ , fe ɔ́lɛ kafo kofa kuande nɛ .
Itsyise kulesa ǝmbǝ ale itǝ Onanto eto buyifo . ”
Nya Maria lɛtɛyi wǝ nkǝ , “ Bee , Boanto Onanto eto uyifoyifo mini . Utǝ ibǝ itǝ mɛ lǝ ǝsuǝ fe kase fátɛyi . ” Lǝ nnya ǝsuǝ nya Onanto eto ɔtɔnkpe ǝmǝ dídu .
Lǝ lefe nǝmǝ ǝsuǝǝ , Maria ǝmuǝ ǝsuǝ mlǝmlǝmlǝ nya ɔ́kɔse úsu Yudea eto umǝ wǝ nkpe lǝ atini nti . Usu Sakaria eto diyo nya úsiǝsǝ Elisabet .

Se Elisabet lɛnɔ Maria eto kǝsiǝ kamǝǝ , ubi wǝ lɛkɛ wǝ lǝ kafo ko lɛkpɔ , nya Elisabet díyi ku Lɛwɔnɔ Kɛnkɛ kenke .
Mfó nya óbesǝ ɔkɔɛ kato ɔ́tɛyi nkǝ , “ Bákpo fǝ atsyɔ lǝ besio kenke nti , nya bákpo ubi wǝ fǝǝbǝ bole tsya atsyɔ !
Fɛɛ ntsyǝ minyǝ disi ɛkpɛ mmǝ bǝ mɔ Onamute eto ambe lǝ ubǝ mɔ ɔflɔ ?
Akpa akpa se mínɔ fǝ kǝsiǝǝ , ubi wǝ nkpe mɛ lǝ kafo ábe ósa ku disuǝyuǝ .
Disuǝyuǝ itǝ fǝ sitinti , itsyise áfo kɛnyɛ ka Bonamute létsyese fǝ ánɔ bǝ yuubǝ itǝ nko . ”
Lǝ nnya ǝsuǝǝ , nya Maria lɛtɛyi nkǝ , “ Mɔ okla lɛ mɔ Onamute bɔtɛsǝ .
Nya mɔ lɛwɔnɔ nlɛ disuǝyuǝ bunyǝ lǝ fǝ Onanto wǝ ni mɔ Ofomfokǝtǝ ǝsuǝ ,
itsyise ókloma únǝ mɛ kafo , mɔ , wǝ uyifoyifo wǝ dimanle kulesa . Nya idu mɔmɔ ɛntɔɔ , kawunsiǝ eto betidi kenke ebokpo mɛ bǝ nwǝ bákpo atsyɔ .
Itsyise Ǝsuǝalenyǝ Kenke éyifo asa kplɛ útǝ mɛ , nya wǝ diye eyifo kɛnkɛ .
Wǝ kaminsǝnyǝnyǝ kpe lefe saa itǝ wǝ bebi eto bebi ba kenke lǝǝtǝ wǝ dibu .
Wǝ kɔni éyifo asa kplɛ , nya úsensǝ mba laabesǝ ǝsuǝ kato lǝ mǝ nsusu ǝsuǝ .
Óbokosǝ baka kplɛ kasɔ lǝ mǝ akankpomɛ ǝsuǝ , nya óbesǝ mba laabokosǝ mǝ ǝsuǝ kasɔɔ , kato .
Útǝ nkǝ betidi ba kukpɛnsɛ nlɛ kenke lǝ bǝnyǝ asa sɛɛ bedi bemi tɔ , nya óla batabinyǝ ótsyese ani fufu .
Ókloma kɛnyɛ ka útsyǝ útǝ bó bana eto bana , nya úbǝ ɔnlɛ Israel eto kuse eto betidi kenke bɔwunsǝko .
Ókloma ɔlɛ kaminsǝnyǝnyǝ bufi kǝtǝ Abraham ku wǝ bebi eto bebi isu manlo manlo ! ”
Maria ákɛ lǝ Elisabet ɔflɔ fenkǝ afa ǝtsyǝ fɛ úsinkli úsu oto .
Se Elisabet eto ubi eto lelefe léyoo , óle ubisaibi .
Nya Elisabet eto bayotsya ku wǝ batokpenyǝ lɛnɔ asa sɛɛ nnya Bonamute ǝmǝ díyifo útǝ wǝ . Nya mǝmblɛ dínyǝnko wǝ disuǝyuǝ tinti .
Se ubi ǝmǝ léfo eyi mflamflaa , bǝbǝ bǝnkǝ baala wǝ lelo nya bála bǝ lǝ befi wǝ anto eto diye Sakaria bǝtǝkǝ wǝ .
Fɛɛ wǝ ambe mántɔnɔko mǝ nko nya ɔ́tɛyi mǝ nkǝ , “ Kpa o-o ! Bifi diye Yohanes bitǝkǝ wǝ . ”
Mfó bétsyiko etiki bunǝ ku wǝ katɛyi bǝnkǝ , “ Fǝ otokpenyǝ saa ǝmbǝ baakpo nko . ”
Nya bátɔ wǝ anto lǝ ani eto eyifosa ǝsuǝ bǝ ote diye nǝ woala nkǝ bǝfi bǝtǝkǝ wǝ ubi ǝmǝ .
Mfó nya Sakaria léfo leba nǝ ǝsuǝ baawɔni asa kǝtǝkǝ nya ɔ́wɔni nkǝ , “ Wǝ diye ni Yohanes . ” Nya íyifo mǝmblɛ yanii .
Lamfolamfo Sakaria étsyiko etiki budi nya ɔ́tɛsǝ Onanto .
Sikpi ǝmuǝ mba wonko mǝ nsi lǝ koyotsya nya ítǝ ditiki nǝmfo dísensǝ dísu kǝmǝ kpǝ lǝ Yudea eto atini ǝsuǝ mfó kenke .
Betidi ba kenke lɛnɔ asa nyamfo etsyiko disi bubu katɔ mǝ ǝsuǝ bǝnkǝ , “ Nte utidi wǝ eto okle ubi ǝmfo luubǝ ofiani ? ” Itsyise ílǝkǝ ete wuee bǝ , Bonamute eto kɔni tǝkǝ lǝ wǝ ǝsuǝ .
Mfó nya Lɛwɔnɔ Kɛnkɛ lɛyifǝ dísiǝ lǝ ubi ǝmǝ eto anto Sakaria ǝsuǝ nya údi Onanto etiki ɔ́tɛyi utsyǝ nkǝ ,
“ Atɛsǝ itǝ Bonamute , Israel eto Onanto , itsyise úbǝ nkǝ woawunsǝko wǝ kuse nya lǝ ulǝkǝ mǝ .
Úlǝkǝ Ofomfokǝtǝ Kplɛ útǝ bo lǝ Oka David wǝǝ ni wǝ eto uyifoyifo eto kafo eto ubi .
Útsyǝ kɛnyɛ kamfó kokooko ɛyɛ lǝ wǝ bǝnyɛlǝkǝtidi kɛnkɛ ǝsuǝ nkǝ ,
wuulǝkǝ bo utsyiko lǝ balo ku mba leekisi bo kenke eto ani .
Ɔ́tɛyi útsyǝ nkǝ wuunyǝ bo banamǝ kaminsǝ nya wookloma kɛnyɛ ka ókle ku mǝ .
Nya ɔ́tɛyi bo anto Abraham kɛnyɛ klekle kamfo utsyǝ nkǝ ,
wuulǝkǝ bo utsyiko lǝ bo balo eto ani , nya wookpe bo ǝsuǝale busumu wǝ sikpi manté manté .
Nya wuuyifo bo kɛnkɛ bǝ lǝ buyifo mba nyɛ lǝ kusu sɛɛ ǝsuǝ lǝ wǝ ǝnǝmi lǝ bo nkpǝ kenke ǝsuǝ .
Nya fǝ , mɔ ubi , bookpo fǝ bǝnkǝ Onanto wǝ nso kenke eto Unyɛlǝkǝtidi . Ɛbɔtɔ̃ Onamute ǝmǝ eto bubǝ nya fɔɔlɔ kusu ǝtsyǝ itǝ wǝ .
Nya ebutǝ wǝ betidi te bǝ boonyǝ bofokǝtǝ itsyise boofi mǝ abua batsyɛ mǝ .
Bo Onanto kpe lefonǝ nya woabe bo ku kaminsǝnyǝnyǝ . Wuutǝ bofokǝtǝ eto diyǝnde bǝ itǝ bo itsyi kato .
Nya wuutǝ diyǝnde nǝmfo nkǝ dibǝ ditǝ lekpasǝ itǝ mba nkpe lǝ ketuntu ǝsuǝ ku mba nkpe lǝ ukpǝ eto sikpitete ǝsuǝ bǝ lǝ okpa bo ɔyɛnko udufǝnko diyuǝ eto kusu ǝsuǝ . ”
Nya ubi ǝmǝ lébe nya ɔkɛ ale lǝ ǝsuǝ ku lɛwɔnɔ ǝsuǝ . Nya úsiǝ lǝ mfiminti isu ese lefe nǝ ɔ́bɔ úbǝ Israel eto kuse eto ǝnǝmi .
Nya lǝ lefe nǝmfoo , Romamfɔ eto Okankplɛ Kaisare Augusto ǝtǝ ǝsuǝale nkǝ bawɔni betidi ba kenke nkpe lǝ Roma eto sekakedikɔ eto kasɔ eto aye .
Nya ni betidi eto aye wɔniwɔni tutɛ nɛ , lǝ Aba eto uninǝ wǝ baakpo Kirenio eto Sekadidi lǝ Siria eto kasɔ ǝsuǝ .
Nyaso utidi saa ésu wǝ umǝ lǝ usu ɔwɔni wǝ diye .
Lefe nǝmfo nya Yosef tsya létaka útsyi Nasaret eto umǝ lǝ Galilea eto kasɔ úsu Betlehem eto umǝ lǝ Yudea eto kasɔ lǝ kaka bále Oka David . Yosef ésu mfó itsyise uyifo Oka David eto kafo eto ubi .
Ókpa Maria wǝ bátɔ bǝtǝ wǝ nya ɔnlɛ kafo tsya ɔ́yɛnko nkǝ lǝ ɔwɔni wǝ diye .
Nya lefe nǝ bakɛ lǝ Betlehem mfóo , lefe áyo Maria bǝ ole .
Óle wǝ ubi tutɛ wǝ ni osaibi lǝ diyo nǝ bebuki laalabe . Nya úfi kafia úmini wǝ , nya úfi wǝ ólabesǝ lǝ lesa nǝ ǝsuǝ bebuki bamfó leedi lesa , itsyise kasɔnɔkɔ mánkɛ lǝ bafɔ eto kedufǝkɔ .
Lǝ kasɔ kamǝ ǝsuǝ mfóo , mba laabe basamu bǝtsyuǝ akɛ mfo kabe mǝ bebuki ketsye ka kenke .
Onanto eto ɔtɔnkpe utsyuǝ ǝlǝkǝ ǝsuǝ óte mǝ nya Onanto ǝmǝ eto diyǝnde ǝyǝnde ekpo mǝ lǝ ǝsuǝ . Lǝ nyamfo eso bate sikpi tinti !
Fɛɛ Onanto eto ɔtɔnkpe ǝmǝ átɛyi mǝ nkǝ , “ Biante sikpi . Mboko mi Ditiki Sɛɛ nǝ looboko disuǝyuǝ ku diyuǝ tinti itǝ betidi ba kenke .
Nya lǝ mmi eto diyi nǝmfoo , bále Ofomfokǝtǝ wǝ ni Bonamute Kristo bǝtǝ mi lǝ Oka David eto umǝ .
Nya lesa nǝ biufi binyǝ bitsyǝ lekpoo , ni bǝ biunyǝ ubisambi wǝ béfi kafia bémli nya onlabe lǝ bebuki eto kedikɔ . ”
Lefe nǝmfo tutuutu , Onanto eto batɔnkpe eto ditsyukpa kplɛ lɔni étsyi kato díbǝ bǝlǝkǝ ǝsuǝ báte , nya bákɔ ku ɔtɔnkpe ɔni ǝmfó nya banlɛ Onanto bɔtɛsǝ katɛyi bǝnkǝ ,
“ Dibu ku atɛsǝ itǝ Onanto wǝ nkpe kato fanlofanlo , nya diyuǝsǝ itǝ kasɔ eto betidi ba kenke lǝǝdufǝ Onanto ǝnǝ ! ”
Nya lǝ lefe nǝ Onanto eto batɔnkpe bamfo dídu lǝ mǝ ɔflɔ bésinkli bésu katoo , mba laabe basamu bamǝ átɛyi mǝ ǝsuǝ bǝnkǝ , “ Bitǝ lǝ busu Betlehem lǝ busu bobe asa nnya díbǝ fe kase Boanto dílǝkǝ óte bo . ”
Nyaso bákɔse bésu nya bǝnyǝ Maria ku Yosef ku ubisambi wǝ nlabe lǝ bebuki eto kedikɔ mfó .
Nya se bǝnyǝ wǝ nkoo , bátɛyi lesa saa nǝ Onanto eto ɔtɔnkpe ǝmǝ lɛtɛyi mǝ itsyi lǝ ubi ǝmǝ ǝsuǝ .
Lefe nǝmfo se betidi ba kenke lɛnɔ mba laabe basamu bamǝ eto etiki nyamfoo , íyifo mǝ yani tinti .
Maria ákloma asa nyamfo kenke nya úkebu disi ketsyi lǝ nnya ǝsuǝ ɛyɛ etsyo .
Lefe nǝmfóo , se mba laabe basamu bamǝ dísinklii , bátɛsǝ Onanto lǝ lesa saa nǝ bánɔ ku bǝnyǝ tsya ǝsuǝ , itsyise nyamblɛ kenke ǝbǝ itǝ pɛpɛɛpɛ fe kase Onanto eto ɔtɔnkpe ǝmǝ lɛtɛyi mǝ .
Nya lǝ diyi mflamflale ǝsuǝ , se lefe léyo bǝ bala ubi ǝmǝ leloo , bǝtǝkǝ wǝ diye bǝnkǝ Yesu fe kase Onanto eto Ɔtɔnkpe ǝmǝ lɛtɛyi utsyǝ fɛ bálɛ wǝ kafo .
Lefe áyo itǝ bǝ Yosef ku Maria yifo ǝsuǝ eto okla buflǝ eto lekpa fe kase Moses eto kɔfi lɛtɔ . Nyaso bákpa ubisambi ǝmǝ tsya bésuko Yerusalem bǝ lǝ befi wǝ bakpe Bonamute lǝ ani .
Nko ini báwɔni bǝtsyǝ lǝ Onanto eto kɔfi eto kukue ǝsuǝ bǝnkǝ , “ Ubisaibi tutɛ ku ubuki sende tutɛ saa , ele bǝ bǝlǝkǝ wǝ bǝtsyǝ kutsyǝ befi bakpe Bonamute lǝ ani . ”
Nyaso bésu Yerusalem bǝ lǝ befi kedi bǝtǝ Bonamute lǝ kase kɔfi lɛtɔ ǝsuǝǝ , ablonima ǝnuǝ nye ablɛkpa ǝnuǝ beefi kǝtǝ kedi kamǝ .
Nya lǝ lefe nǝmfoo , osani utsyuǝ wǝ baakpo Simeon ákɛ lǝ Yerusalem . Nya úyifo utidi sɛɛ wǝ laate Onanto sikpi nya uńyǝ ɔnlɛ kusu bobe itǝ Israel eto bulǝkǝ . Nya Lɛwɔnɔ Kɛnkɛ dísiǝko wǝ ,
nya lése wǝ uyi nkǝ weembukpǝ isu ese lefe nǝ eto lefe uunyǝ Onanto eto Nwǝ Bákpo Ɔhile Bǝtsyǝ , wǝ eto etiki Onanto lɛtɛyi utsyǝ .
Lefe nǝmfoo , Lɛwɔnɔ Kɛnkɛ nǝmǝ ákpa Simeon úsuko Yudafɔ eto Disumuyo mfó . Nya se anto ku ambe bamǝ lékpa ubisambi Yesu ǝmǝ bésukoo , bátɛyi bǝ bǝbǝ bǝ beyifo lesa saa nǝ ele bǝ beyifo bǝtǝ wǝ fe kase kɔfi létee ,
Simeon áfo ubisambi ǝmǝ ɔ́lɛ lǝ wǝ ani , nya ɔ́tɛsǝ Onanto ɔ́tɛyi nkǝ ,
“ Boanto Onanto , mɔmɔɔ , se fékeyifo lǝ fǝ kɛnyɛtsyǝtsyǝ ǝsuǝ esoo , ebofo mɛ kusu bulǝkǝ , mɔ fǝ usumunyǝ , bǝ lǝ nsu lǝ diyuǝ ǝsuǝ .
Mɔ kosate ébufi mɔ ǝnǝmi nnyǝ Ofomfokǝtǝ ǝmǝ
fǝtǝ fǝ ubǝ lǝ kusǝ komǝ eto betidi kenke lǝ bǝnyǝ wǝ ku dinǝmi .
Wǝ ni diyǝnde nǝ luulǝkǝ lesa nǝ faala lǝ lekple lete betidi ba lenni Yudafɔ . Nya wuufi dibu oboko fǝ kusǝ Israel eto betidi eto nti . ”
Asa nnya Simeon lɛtɛyi mfo éyifo Yosef ku Maria yanii .
Nya Simeon lékpo mǝ atsyɔ nya ɔ́tɛyi ubi ǝmǝ eto ambe Maria nkǝ , “ Ubi ǝmfo eyifo Nwǝ Onanto Lékpo Ɔhile Utsyǝ . Nya wǝ ni Ofomfokǝtǝ nye budukanɔ itǝ Israel bebi kpǝ . Uyifo lekpotsyǝtsyǝ itsyi lǝ Onanto ɔflɔ , nya betidi kpǝ lootaka bǝnyǝ lǝ wǝ ǝsuǝ .
Nya wuutǝ nkǝ betidi kpǝ lǝkǝ mǝ nsusu bo bakula bate utsyuǝ saa nyǝ . Nya ɛyɛ lǝ nyamfo ǝsuǝ esoo , ebunyǝ kanyi fe kase lesiabi laase utidi eto utu kedunsǝ . ”
Mfó ǝmǝǝ , usio ɔni utsyuǝ wǝ ni Onanto eto Unyɛlǝkǝtidi ákɛ mfo baakpo bǝ Hana . Nya wǝ anto Fanuel étsyi Aser eto kafo . Alɛ akuanse hã úsiǝ ku wǝ usǝ fɛ usǝ ǝmǝ díkpǝ . Nya úyifo ɔkɔsiǝ wǝ lébe bembembe . Ófo alɛ fosi mflamfla alɛ ana . Úkesu Yudafɔ eto Disumuyo mfo lefe saa , ákatɛsǝ Onanto ketsye ku kakɔmi nya úkato ola kákle kɛnyɛ tsya .

Lǝ lefe nǝmfó tutuutuu , wuntsya ǝbǝ ɔ́sɔ Onanto ani , nya ɔ́tɛyi itsyi lǝ ubi ǝmǝ ǝsuǝ útǝ betidi ba kenke ńyǝ banlɛ Onanto kusu bobe bǝ wuulǝkǝ Yerusalem .
Nya se Yosef ku Maria lélosǝ mǝ lekpa nǝmǝ buyifo fe kase Onanto eto kɔfi letee , bésinkli bésu mǝ umǝ Nasaret lǝ Galilea eto kasɔ .
Ubi ǝmǝ ábe ɔ́bɔ disi nya ɔ́kɛ ǝsuǝale , nya óte kobe tinti . Nya Onanto dínyǝ disuǝyuǝ lǝ wǝ ǝsuǝ .
Lɛlɛ saa lɛlɛɛ , Yesu eto anto ku ambǝ ékesu Yerusalem késu kédi diyi nǝ baakpo Ukpǝ Ása Bo Ɔ́yila .
Nyaso se Yesu léfo lefosi alɛ ǝnuǝǝ , bési bésu Yerusalem fe kase békeyifo kɔ seka .
Nya se bédi diyi nǝmǝ bálosǝ nya banlɛ businkli kesu mǝ umǝǝ , Yesu wǝ esi ɔ́kɛ kama lǝ Yerusalem mfó . Fɛɛ wǝ anto ku ambe mánte nko .
Mǝ ébu bǝnkǝ ɔkɛ lǝ betidi bamǝ nti nyaso bédu báyɛ diyi wɔlɔlɔlɔ eto kusu fɛ bétsyiko wǝ bɔbɛbɛ lǝ bahɔ ku batokpenyǝ nti .
Nya se bǝnnyǝ wǝ esoo , bésinkli bésu Yerusalem bésu balɛ wǝ bɔbɛbɛ .
Nya lǝ diyi tsyǝfǝǝ , bésu bǝnyǝ wǝ lǝ Yudafɔ eto Disumuyo kaka wǝ ku Yudafɔ eto bateasa nsi . Mfó úsiǝ ɔnlɛ mǝ asa nnya bánlɛ bɔtɛyi ato butsyue nya ɔnlɛ mǝ etiki bɔtɔ lɔni lɔni kanɔ .
Nya mba lɛnɔ asa nnya díkabɔ lǝ wǝ kɛnyɛɛ , íyifo mǝ yanii lǝ wǝ asa kasɔnɔnɔ kpǝ ku kase úfi ɔnlɛ asa nnya bátɔ wǝ kasɔ bulǝkǝ eso .
Íyifo wǝ anto ku ambǝ mǝ yanii se bǝnyǝ wǝ lǝ mfo nko . Nya wǝ ambe lɛtɔ wǝ nkǝ , “ Ubi , ntsyǝso féyifo bo nyamfo eto okle ? Mɔ ku fǝ nto kenke ákɛ lǝ bulǝ ǝsuǝ nya búsu bɔnlɛ botsyilama kabɛbɛ fǝ . ”
Mfo nya Yesu dítǝ mbuayɛ ɔ́tɔ nkǝ , “ Beso ibǝ bǝ bísu bɛlɛ botsyilama kabɛbɛ mɛ ? Binyi biǝ mɔ Anto eto diyo ele bǝ nkɛ lee ? ”
Fɛɛ mǝǝ , bánnɔ lesa nǝ ɔ́tɛyi mǝ mfó eto kasɔ .
Mfó nya Yesu dítǝkǝko mǝ nya bédu bésu Nasaret , nya óbokosǝ ǝsuǝ kasɔ útǝ mǝ . Nya asa nyamfo kenke lɛkɛ lǝ wǝ ambe eto nsusu kǝmiǝ ɛɛyɛ etsyo .
Nya Yesu lebe ɔ́bɔ disi lǝ kobetete ku lǝ ǝsuǝ eto sinǝ ǝsuǝ , nya ófo diye lǝ betidi kenke ku lǝ Onanto eto ǝnǝmi .
Íyifo lɛlɛ lefosi nɔnde se Okankplɛ Kaisare Tiberio lídi seka , Unyɛlǝkǝtidi Yohanes wǝ ni Sakaria eto ubi wǝ léfo kɛnyɛ utsyiko Onanto ɔflɔ lǝ lefe nǝ ɔ́kɛ lǝ mfiminti . Nya Pontio Pilato lídi Aba eto unyɛsiǝ lǝ Yudea eto kasɔ ǝsuǝ . Nya Herodes díkedi seka lǝ Galilea eto kasɔ . Nya lǝ lefe nǝmǝ mfóo , Herodes eto ɔyimisani Filipo tsya lídi seka lǝ kasɔ ka baakpo Iturea ku Trakoniti eto lekpake ǝsuǝ . Nya Lisania tsya díkedi seka lǝ Abilene eto kasɔ ǝsuǝ . Nya lǝ lefe nǝmfoo , Annas ku Kayafa ni Onanto eto Besumunyǝ Ninǝ Kenke .

Nyaso Yohanes áyɛ ótsyilama Yordan eto Ketu eto ditukpenkpe ku lekpake mfó kédi Anantotiki kátɛyi nkǝ , “ Bitsyi bɛwuninsǝ lǝ mi abua ǝsuǝ lǝ befo ntuflǝsǝflǝsǝ eto lekpa lǝ Onanto lǝ ufi mi abua ɔtsyɛ mi . ”
Nya nko seka ini báwɔni lǝ Onanto eto Unyɛlǝkǝtidi Yesaya eto kukue banlɛ bɔtɛyi bǝnkǝ , “ Utidi utsyuǝ kpe lǝ mfiminti ɔlɛ bofa katɛyi nkǝ , ‘ Bińyǝ bikabe kusu itǝ Bonamute . Bimuǝ mi ǝsuǝ bitsyǝ kukɔnɔ itǝ wǝ bubǝ .
Biti okplo saa okplo nya beba atini ku akpenkpe kenke bekatesǝ . Lǝ bɛtsyɔnsǝ esu nya lebo . Nya nlebe bo diyifo kplobi kplobii , biyifo mu tsyɛtsyɛtsyɛ .
Nya betidi kenke luunyǝ Ofomfokǝtǝ wǝ Onanto letsyese nɛ ! ’ ”
Betidi kpǝ ǝbǝ bǝ Yohanes flǝsǝ mǝ ntu . Fɛɛ Yohanes átɛyi mǝ nkǝ , “ Mi mba nte fe bawa eto befluflu ! Owoe lɛlɛ mi kɔlɛ nkǝ bitsyetsyi lǝ Onanto eto kotonǝnǝ ko nlɛ bubǝ eto kɛnyɛ ?
Bete lǝ mi eyifosa ǝsuǝ biǝnkǝ bɛtsyi bɛwuninsǝ lǝ mi abua ǝsuǝ . Nya biembu biǝ se ini Abraham eto befluflu bini esoo , Onanto embunǝ mi koto . Bɛlɔ bɛnɔ biǝ Onanto ebofo befluflu bulǝkǝ ketsyiko aba nyamfo ǝsuǝ kǝtǝ Abraham .
Bebe se banlɛ kefiebi bǝńyǝ bǝ baala eyi nyamǝ taa keyudu ke . Kuyi saa ko laanwɔ ebibi sɛɛ , boola ko befi bakpe lǝ ditefɛnku kǝmiǝ . ”
Nyaso betidi bamǝ átɔ wǝ bǝnkǝ , “ Nyalɛɛ , be ele bǝ buyifo mɔmɔ ? ”
Mfó nya útǝ mǝ mbuayɛ nkǝ , “ Mi utsyuǝ wǝ nkpe awu leyo lekpe sinuǝǝ , ufi lekpe lɔni utǝ utidi wǝ lǝmbǝ kuǝtsyuǝ . Nya utidi wǝ didisa nte tsyaa , usie ni nko ke . ”
Mba laafo umǝnko bǝtsyuǝ tsya ǝbǝ bǝ bǝflǝsǝ mǝ ntu . Bátɔ wǝ bǝnkǝ , “ Oteasa , be ele bǝ buyifo ? ”
Mfó nya Yohanes lɛtɛyi mǝ nkǝ , “ Biamfo umǝnko besonsǝ kase kɔfi dítǝ mi kusu nkǝ befo . ”
Bamamanyǝ bǝtsyuǝ tsya átɔ wǝ bǝnkǝ , “ Nya bo nkpǝ ? Be ele bǝ buyifo ? ” Mfó ɔ́tɛyi mǝ tsya nkǝ , “ Bitǝ lǝ mi kayo ka banlɛ mi bofo lǝ kemi mi . Nya lǝ nyamfo eto kamaa , biensu bɛnyinkǝ utidi kuutsyuǝ bekpe lǝ ǝsuǝale lǝ befo wǝ atabi saa , nye bela utidi kuutsyuǝ kɛnyɛ lǝ kusu bua ǝsuǝ belo wǝ dikpi . ”
Betidi bamfo eto kusubebe esi ébe kato ekpe nya békebu bǝ Yohanes nkpa ni Nwǝ Onanto Lékpo Ɔhile Utsyǝ , wǝ bǝńyǝ banlɛ kusu bobe .
Nyaso Yohanes ákpasǝ mǝmblɛ nkǝ , “ Mɔɔ , ntu ete meefi kǝflǝsǝ mi . Fɛɛ utidi utsyuǝ tǝkǝ mɛ kama ɔlɛ bubǝ wǝ lɛmɔ nya onkpe ǝsuǝale onso mɛ famfamfa ! Mǝńyǝ tsya kon ntǝ bǝ mbǝ kasɔ miǝ maanyankli wǝ afokpa eto kekue lǝ akpa ǝsuǝ ntǝ wǝ tsya . Nya utidi ǝmfo ebufi Lɛwɔnɔ Kɛnkɛ ku uté uflǝsǝ mi fe ntu .
Ɔlɛ wǝ kɔfɛ ko wuufi ɔflɛ wǝ kamɔ ulǝkǝ kofo uwí nya wookpa kamɔ kosate okpo lǝ unwũ . Fɛɛ kofo saa kofoo , wootonsǝ ko lǝ ute wǝ lɛmbɔni kulefe kulefe . ”
Nya Yohanes lídi betidi Anantotiki lǝ esu kpǝ ǝsuǝ , nya ɔ́lɛ mǝ kɔlɛ nkǝ batsyi mǝ ditsyǝbi ku mǝ nkpǝ bo bensi bawuninsǝ .
Nya se Oka Herodes wǝ ni Aba eto Unyɛsiǝ lɛlɛ wǝ ɔyimi eto usiǝ wǝ baakpo Herodia ófo lǝ ǝsuǝale ku lǝ asa bua kpǝ nya úyifo esoo , Yohanes ǝnyǝnki okpe wǝ .
Idu ɛkɔ lǝ nyamfo ǝsuǝǝ , útǝ bǝmuǝ Yohanes béti bákpe lǝ diyo .
Se Yohanes díflǝsǝ betidi kenke ntu ólosǝǝ , úflǝsǝ Yesu tsya ntu . Nya se Yesu nlɛ ola botoo , kato ásini .
Lɛwɔnɔ Kɛnkɛ nǝ eto ditsyǝbi nte fe lɛblɛkpaa , áyifǝ díbǝ dísiǝ lǝ wǝ ǝsuǝ . Mfó nya bánɔ Onanto eto ɔkɔɛ wǝ dítsyi kato díkatɛyi nkǝ , “ Fǝ ni mɔ Ubi lala . Fǝ asa eedufǝ mɛ ǝnǝ tinti . ”
Yesu áfo fe alɛ fosi ǝtsyǝ fɛ útsyǝ wǝ keyifo kasɔ . Betidi eto nsusu ni bǝ wǝ anto ni Yosef wǝ eto anto ni Eli
wǝ eto anto ni Mata wǝ eto anto ni Lewi wǝ eto anto ni Melki wǝ eto anto ni Yanai wǝ eto anto ni Yosef
wǝ eto anto ni Matatia wǝ eto anto ni Amos wǝ eto anto ni Nahum wǝ eto anto ni Hesli wǝ eto anto ni Nagai
wǝ eto anto ni Mahat wǝ eto anto ni Matatia wǝ eto anto ni Semein wǝ eto anto ni Yosef wǝ eto anto ni Yoda
wǝ eto anto ni Yohanan wǝ eto anto ni Resa wǝ eto anto ni Sorobabel wǝ eto anto ni Sealtiel wǝ eto anto ni Neri
wǝ eto anto ni Melki wǝ eto anto ni Adi wǝ eto anto ni Kosam wǝ eto anto ni Elmadam wǝ eto anto ni Er .
wǝ eto anto ni Yosua wǝ eto anto ni Elieser wǝ eto anto ni Yorim wǝ eto anto ni Matat wǝ eto anto ni Lewi
wǝ eto anto ni Simeon wǝ eto anto ni Yuda wǝ eto anto ni Yosef wǝ eto anto ni Yonam wǝ eto anto ni Eliakim
wǝ eto anto ni Melea wǝ eto anto ni Mena wǝ eto anto ni Matata wǝ eto anto ni Natan wǝ eto anto ni David
wǝ eto anto ni Isai wǝ eto anto ni Obed wǝ eto anto Boas wǝ eto anto ni Salmon wǝ eto anto ni Naheson
wǝ eto anto ni Aminadab wǝ eto anto ni Admin wǝ eto anto ni Arni wǝ eto anto ni Hesron wǝ eto anto ni Peres wǝ eto anto ni Yuda
wǝ eto anto ni Yakob wǝ eto anto ni Isak wǝ eto anto ni Abraham wǝ eto anto ni Tara wǝ eto anto ni Nahor
wǝ eto anto ni Serug wǝ eto anto ni Regu wǝ eto anto ni Peleg wǝ eto anto ni Eber wǝ eto anto ni Sala
wǝ eto anto ni Kainan wǝ eto anto ni Arfaksad wǝ eto anto ni Sem wǝ eto anto ni Noah wǝ eto anto ni Lamek
wǝ eto anto ni Metusala wǝ eto anto ni Henok wǝ eto anto ni Yared wǝ eto anto ni Mehaleel wǝ eto anto ni Kainan
wǝ eto anto ni Enos wǝ eto anto ni Set wǝ eto anto ni Adam wǝ eto anto ni Onanto .
Se Lɛwɔnɔ Kɛnkɛ dísiǝ lǝ wǝ ǝsuǝǝ , Yesu édu lǝ Yordan eto Ketu mfó . Nya Lɛwɔnɔ nǝmǝ lékpa wǝ dísuko mfiminti kaka kuutsyuǝ lǝmbǝ .
Mfo nya Obonsam lékplatsya óto wǝ óbe lǝ eyifosi ana sɔ̃ɔ̃ ǝsuǝ . Nya lefe nǝmfó kenke , Yesu méndi kulesa nyaso lǝ kalosǝkɔɔ , kukpɛnsɛ álɛ wǝ .
Mfó nya Obonsam lɛtɛyi wǝ nkǝ , “ Lǝ Onanto eto Ubi fenii , tɛyi lebambi nǝmfo lǝ efiani didisa . ”
Fɛɛ Yesu átɛyi wǝ nkǝ , “ Awɔnisa Kɛnkɛ Eto Kukue átɛyi nkǝ , ‘ Inni didisa mate lǝǝtǝ utidi nkpǝ . ’ ”
Lǝ nnya kamaa , Obonsam esi ókpa wǝ úsuko kaka letaka fanlofanlo . Nya óte wǝ kawunsiǝ eto asa ku nnya sekakedikɔ kenke lǝ lefe kliminti ǝsuǝ .
Nya ɔ́tɛyi wǝ nkǝ , “ Muufi kawunsiǝ eto ǝsuǝale ku ke setabikɛ ntǝ fǝ , itsyise befi nnya bǝtǝ mɛ , nya moofo nnya bufi kǝtǝ nwǝ ke minla .
Nyaso asa nyamfo kenke ebofiani fǝ ale lǝ akpe disi kasɔ esumu mɛ . ”
Mfó nya Yesu lɛtɛyi wǝ nkǝ , “ Awɔnisa Kɛnkɛ eto Kukue lɛ bɔtɛyi nkǝ , ‘ Bonamute Onanto hã ele bǝ utidi fi dibu utǝ , okpe disi kasɔ usumu . ’ ”
Nyamfo eto kamaa , Obonsam ákpa Yesu úsuko Yerusalem lǝ Yudafɔ eto Disumuyo eto kaka nso botaka nya ɔ́tɛyi wǝ nkǝ , “ Lǝ Onanto eto ubi fenii , yani fǝ ǝsuǝ ǝbǝ asɔ lǝ kasɔ .
Itsyise Awɔnisa Kɛnkɛ eto Kukue lɛ bɔtɛyi nkǝ , ‘ Onanto ebutǝ nkǝ wǝ batɔnkpe ńyǝ bakase fǝ . ’
‘ Bɔɔkɔbe fǝ lǝ ani , itǝ bǝ embutusǝ kokpa lǝ leba ǝsuǝ kulaa tsya . ’ ”
Fɛɛ Yesu átɛyi wǝ nkǝ , “ Awɔnisa Kɛnkɛ eto Kukue átɛyi nkǝ , ‘ Manto fǝ Onamute Onanto abe . ’ ”
Se Obonsam léto Yesu óbe nko ólosǝǝ , údu wǝ lǝ ɔflɔ nya ɔ́yɛ wǝ bulǝ itǝ lefe ditsyuǝ .
Nya Yesu dísinkli úsu Galilea eto kasɔ nya Lɛwɔnɔ Kɛnkɛ eto ǝsuǝale lɛkɛ wǝ lǝ ǝsuǝ . Nya wǝ diye dísensǝ isu lekpake nǝmfó kenke .
Óte asa lǝ Yudafɔ eto ntsyakɔ nya utidi saa lɛtɛsǝ wǝ asatete .
Lǝ nyamfó eto kamaa , Yesu ésu Nasaret eto umǝ wǝ úsiǝ óbe . Nya lǝ Ɔnwɛditsyǝyii , úsu Yudafɔ eto katsyakɔ fe kase woala buyifo . Nya ótaka úńyǝ nkǝ lǝ okla asa lǝ Awɔnisa Kɛnkɛ eto Kukue ǝsuǝ .
Mfó nya béfi Onanto eto unyɛlǝkǝtidi Yesaya eto kukue bǝtǝ wǝ . Ɔ́sini kukue komǝ nya útsyiko bokla lǝ kaka báwɔni bǝnkǝ ,
“ Onanto eto Lɛwɔnɔ si mɛ lǝ ǝsuǝ , bédiki mɛ nnuǝbi , itsyise úlǝkǝ mɛ nkǝ mfó Ditiki Sɛɛ nǝmfo mboko bakombo . Nya ótsyese mɛ nkǝ nsu mbe bulǝkǝ eto letsya ntǝ betidi ba bǝmuǝ bakpe lǝ diyo . Nya mba eto ǝnǝmi lébaa , lǝ bǝnyǝ asa . Nya betidi ba báyinkǝ bakpe lǝ kasɔ nlɛ kanyi bunyǝ , lǝ bǝnyǝ bɔbɔkafe .
Nya lǝ ntǝ lǝ bate bǝ Onanto eto lefe nǝ wuulǝkǝ wǝ betidi eboyo . ”
Nya Yesu díti kukue ko mǝ , nya úsinkli ko útǝ wǝ ɔwunsǝkotsyuǝ nya úsiǝ kasɔ . Betidi bamǝ kenke éfi mǝ ǝnǝmi bǝtǝkǝ lǝ wǝ ǝsuǝ nya bǝńyǝ banlɛ wǝ bobe kpoo .
Nya ɔ́tɛyi mǝ nkǝ , “ Awɔnisa Kɛnkɛ nnya eto etiki bɛnɔ mínkla mfoo , ibǝ itǝ lǝ mmi eto diyi nǝmfo . ”
Nya wǝ etiki nnya údi ǝmuǝ mǝ lǝ utu tinti nya kase odiakami tsya létaka wǝ mlǝmlǝmlǝǝ , ǝtǝ iyifo mǝ yanii . Nya bátɔ mǝ ǝsuǝ bǝnkǝ , “ Inni Yosef eto ubi ni nwǝ mfo , fɛɛ ? ”
Nya Yesu lɛtɛyi mǝ nkǝ , “ Nyi miǝ biɔtɛyi mɛ lekpa lǝ nnya minlɛ bɔtɛyi mfo ǝsuǝ biǝ , ‘ Ofate , tsya fǝ ǝsuǝ . ’ Nya binsi biɔtɛyi mɛ tsya biǝ , ‘ Asa nnya eto okle bɔ́nɔ bǝ éyifo lǝ Kapernaum , yifo nnya lǝ fǝ kosate eto umǝ mfo tsya . ’ ”
Nya Yesu disi ɔ́tɛyi mǝ nkǝ , “ Fɛɛ nlɛ mi bɔtɛyi minkǝ , bǝǝntǝ Onanto eto unyɛlǝkǝtidi kuutsyuǝ dibu lǝ wǝ kosate eto umǝ .
Ɛkpɛ ini bǝ bakɔbǝsiǝ kpǝ ákɛ lǝ Israel eto kasɔ lǝ lefe nǝ Onanto eto Unyɛlǝkǝtidi Elia lɛkɛ . Nya ɔsɔmi lɛyɛ bɔni itǝ alɛ ǝtsyǝ ku kutsyǝ . Nya kukpɛnsɛ kplɛ díbǝ lǝ kasɔ kamǝ kenke ǝsuǝ .
Fɛɛ Onanto mánkpe Elia kɔtɔ nkǝ usu kutsyuǝ saa ɔflɔ lǝ Israel , enso ɔkɔsiǝ utsyuǝ lǝ Sarep eto umǝ lǝ Sidon eto kasɔ .
Nya tsyaa , betidi kpǝ ákɛ ba díkefi bufisia lǝ Israel eto kasɔ lǝ Onanto eto Unyɛlǝkǝtidi Elisa eto lefe . Fɛɛ wántsya mǝ kuutsyuǝ enso Naeman wǝ ditsyi Siria eto kasɔ mate hã . ”
Se betidi ba lɛkɛ mfó lɛnɔ nyamfoo , kafo ányi mǝ tinti .
Nya bátaka bǝńyǝ nya bála Yesu bǝlǝkǝ lǝ umǝ ǝmǝ kafo bésu bǝńyǝnsǝ lǝ umǝ ǝmǝ eto kɔtini ko ǝsuǝ bála umǝ ǝmǝ eto kotosi ku nsusu bǝ lǝ bǝkǝ wǝ bakpe lǝ kukpio kafo .
Fɛɛ Yesu áyɛ lǝ mǝ nti ɔ́bɔ údu .
Lǝ nyamfo eto kamaa , Yesu édu úsu Kapernaum eto umǝ lǝ Galilea eto kasɔ . Mfó nya útsyiko betidi asa bote lǝ Ɔnwɛditsyǝyi ǝsuǝ .
Nya lǝ wǝ etikididi ku ǝsuǝale esoo , wǝ asatete éyifo betidi bamǝ yanii .
Osani utsyuǝ ákɛ lǝ Yudafɔ eto katsyakɔ mfó wǝ ǝsuǝ lɛwɔnɔ bua dísiǝ . Nya ófa ku ɔkɔɛ bembembe ɔ́tɛyi nkǝ ,
“ Yesu Nasaretnyǝ , be fanlɛ bɔbɛbɛ ketsyiko lǝ bo ɔflɔ mfo ? Bubǝ fǝbǝ fǝ ǝǝbǝ atsylɔsǝ bo lee ? Nyi futsyǝ feni . Fǝ ni Onanto eto Ɔkɛnkɛnyǝ wǝ ótsyese nɛ ! ”
Mfó nya Yesu léla Lɛwɔnɔ bua nǝmǝ ɔ́bɔsǝ lǝ wǝ ǝsuǝ ɔ́tɛyi nkǝ , “ Yɛ kudu bokpo ! Lǝ abɔ lǝ utidi ǝmǝ ǝsuǝ ! ” Lɛwɔnɔ bua nǝmǝ étsyi osani ǝmǝ ɔ́sɔ lǝ kasɔ lǝ mǝ ǝnǝmi , nya lɛbɔ lǝ wǝ ǝsuǝ dídu . Fɛɛ utidi ǝmǝ mámfo lefabe saa .
Iyifo betidi bamfó kenke yanii nya bátɔ bǝtsyuǝ bǝnkǝ , “ Nte etiki nnya eto okle ni nyamfo ? Utidi ǝmfo kpe ǝsuǝle nya wǝǝkumi kakpe awɔnɔ bua kǝlǝkǝ lǝ betidi ǝsuǝ . ”
Nya asa nnya bátɛyi lǝ Yesu ǝsuǝ mfóo , dísensǝ ɛyɛ ísu kuse komfó kenke .
Yesu édu lǝ Yudafɔ eto katsyakɔ mfó úsu Simen eto diyo . Atikesi ǝmuǝ Simon eto usiǝambe élabesǝ kekleke . Nya bǝtǝ Yesu léte .
Lǝ nnya ǝsuǝǝ , úsu úńyǝ lɛ wǝ ɔflɔ lǝ wǝ kalabekɔ , nya óla bufi bomǝ úlǝkǝ lǝ wǝ ǝsuǝ . Nya lefe nǝ bufi bomǝ lɛyɛ wǝǝ , ótaka nya útsyiko lesa bonwa kǝtǝ mǝ .
Nya se kofe nlɛ diyo budufǝǝ , bákpa befimfi ba nlɛ bufi ate ate kenke báboko Yesu ɔflɔ . Nya úfi ani útǝkǝ mǝ lǝ ǝsuǝ ɔni , ɔni nya ótsya mǝmblɛ bufi .
Awɔnɔ bua kpǝ eto kakle tsya ábɔ lǝ betidi kpǝ ǝsuǝ nya báfa bátɛyi bǝnkǝ , “ Fǝ ni Onanto eto Ubi kosate ǝmǝ ! ” Fɛɛ Yesu éti awɔnɔ bua nyamǝ kusu nya wǝntǝ kusu nkǝ batɛyi kulesa , itsyise béyi bǝ wǝ ni Nwǝ Onanto Lékpo Ɔhile Utsyǝ .
Se kale disiǝǝ , Yesu édu lǝ umǝ ǝmfó úsu kaka lɛbiɔ . Mfó nya betidi dítsyiko wǝ bɔbɛbɛ katsyilama . Nya se bǝnyǝ wǝǝ , bákplatsya bǝ lǝ ɔyɛ budu lǝ mǝ ɔflɔ .
Fɛɛ ɔ́tɛyi mǝ nkǝ , “ Ele bǝ nsu ndi etiki lǝ kǝmǝ bamba tsya itsyi lǝ Onanto eto Sekakedidi ǝsuǝ , itsyise nyamfo eso Onanto létsyese mɛ nɛ . ”
Nyaso údi Anantotiki lǝ Yudafɔ eto ntsyakɔ kenke lǝ kasɔ kamǝ .
Diyi lɔnii , se Yesu díńyǝ lǝ ditumbukplɛ nǝ baakpo bǝ Genesaret ɔflɔɔ , betidi kpǝ ákpɔ bǝ lǝ banyi bafi wǝ lǝ banɔ Anantotiki nnya ɔnlɛ budi .
Yesu ǝnyǝ nkǝ kaklɔ inuǝ ńyǝ lǝ ditumbukplɛ nǝmǝ ɔflɔ mfó nya mba laata asabu kǝlǝkǝ akpɛ ébudu bésu mǝ asabu kǝflǝkɔ .
Nya Yesu lébe údufǝ lǝ Simon eto ole kafo , nya ɔ́tɛyi wǝ nkǝ , onwa ɔklɔ ǝmǝ usuko ntu bomǝ ǝsuǝ sɛkɛ . Yesu ǝsiǝ lǝ ɔklɔ ǝmǝ kafo nya óte betidi bamǝ asa .
Se óte mǝ asa ólosǝǝ , Yesu átɛyi Simon nkǝ , “ Nwa ɔklɔ ǝmǝ esuko kaka ntu letsyo sɛkɛɛ , lǝ fonko fǝ bayɛtsyuǝ lǝ beta mi asabu lǝ bilǝkǝ binǝ . ”
Nya Simon dítǝ mbuayɛ nkǝ , “ Bonamute , ketsye kamfo kenke búyifo keyifo kekleke tsya bóǝnlǝkǝ kulesa . Fɛɛ lǝ kase fátɛyi esoo , muutǝ lǝ bota asabu nyamǝ . ”
Se báta asabu nyamǝǝ , bǝlǝkǝ akpɛ kpǝ itǝ bǝ asabu nyamǝ étsyiko bola .
Lǝ nyamfo esoo , básɔ ani bákpadi mǝ bǝtsyuǝ ba nkpe lǝ ɔklɔ nuǝfǝ bátɛyi bǝnkǝ bǝbǝ bawunsǝko mǝ . Bǝbǝ nya bǝnǝ asabu nyamǝ bǝlǝsǝ nya binǝ biamǝ díyi kaklɔ inuǝ kamǝ kinkinki ibu sɛkɛ lǝ kanya kedufǝ lǝ ntu ǝsuǝ .
Se Simon Petro dínyǝ nnya díbǝ mfoo , óse akonki lǝ Yesu eto ǝnǝmi nya ɔ́tɛyi wǝ nkǝ , “ Bonamute , mannyi ǝbǝ mɛ ɔflɔ , itsyise obuayifo mini . ”
Binǝ kpǝ bia bǝlǝkǝ mfó esoo , íyifo wǝ ku wǝ bǝtsyuǝ yanii .
Nko ke íyifo Simon eto bayɛtsyuǝ , Yakobo ku Yohanes ba ni Sebedeo eto bebi tsya nɛ . Mfó ǝmǝ nya Yesu lɛtɛyi Simon nkǝ , “ Mante sikpi . Idu mɔmɔ ɛntɔɔ , mfe betidi fuukǝlǝkǝ . ”
Se báyo ditukpenkpee , báyani lesa saa bǝtsyǝ nya bédu bǝtǝkǝko Yesu .
Lefe lɔnii , Yesu ésu umǝ utsyuǝ kaka utidi utsyuǝ nlɛ bufisia bufi . Nya se utidi ǝmfo dínyǝ Yesu , ókpo kasɔ lǝ Yesu eto ǝnǝmi nya ɔ́lɛ wǝ lekpakpa ɔ́tɛyi nkǝ , “ Bonamute ! Lǝ aalaa , ebofo butǝ mɔ bufi bomfo yuǝ mɛ . ”
Yesu ǝnǝ kɔni útidi wǝ nya ɔ́tɛyi osani ǝmǝ nkǝ , “ Nla nko . Lǝ nyasoo , bufi bomǝ yuǝ fǝ . ” Lamfolamfo , bufi bomǝ ǝyuǝ wǝ .
Mfó nya Yesu lékpe wǝ kɔfi nkǝ , “ Mantɛyi utidi sa nyamfo . Bomu yɛ tentente lǝ edu lǝ efi ǝsuǝ esu ate Onanto eto usumunyǝ . Wǝ loobe fǝ unyǝ nkǝ ǝmuǝ ale nya uudi fǝ adansiɛ itǝ utidi saa nkǝ sitintii , bufi bomǝ ǝyuǝ fǝ . Nya lǝ efi lɛninsɔ ǝtǝ fe kase Moses eto kɔfi lɛtɔ . ”
Fɛɛ Yesu eto etiki nyamfo ésensǝ ɛyɛ etsyo . Nya betidi kpǝ díbǝ bǝ lǝ banɔ wǝ asatete nya lǝ ótsya mǝ bufi bo nlɛ mǝ bulǝ .
Fɛɛ ɔ́kabɔ kesu kaka lɛbiɔ úsu úkato ola .
Diyi lɔni se Yesu lɛkɛ mfó ókaté asaa , Yudafɔ eto ditsyukpa lɔni nǝ baakpo Farisifɔ ku afi eto bateasa bǝtsyuǝ ba ditsyi nlebe nlebe lǝ Galilea ku Yudea eto nsɔ ku Yerusalem ǝbǝ mfó . Nya Onanto eto ǝsuǝale nnya Yesu leefi katsya befimfi tsya ǝsiǝ wǝ lǝ ǝsuǝ .
Nya mfóo , betidi bǝtsyuǝ étsyi utidi wǝ léba onkpo kasɔ lǝ belabekǝ ǝsuǝ báboko wǝ ɔflɔ . Nya bábɛbɛ kusu ko bɔɔyɛ befi wǝ bedufǝnko diyo kafo lǝ befi wǝ bǝtsyǝ lǝ kasɔ lǝ Yesu eto ǝnǝmi .
Fɛɛ betidi bamǝ eto etu esoo , bámfo kusu bunyǝ . Nko esoo , bétsyi wǝ báyɛnko lǝ diyo eto letsya . Nya bǝlǝkǝ ofo lǝ letsya ǝsuǝ nya báyifǝsǝ wǝ ku wǝ belabekǝ bǝtsyǝ lǝ kasɔ lǝ Yesu eto ǝnǝmi lǝ betidi bamǝ eto nti lǝ diyo kafo mfó .
Nya se Yesu dínyǝ mǝ bofokanɔ esoo , ɔ́tɛyi utidi ǝmǝ nkǝ , “ Osani , mfi fǝ abua ntsyɛ fǝ ! ”
Mfó nya Farisifɔ ku afi eto bateasa dítsyiko mǝ ǝsuǝ bɔtɔ bǝ , “ Owoe ni nwǝ mfo leedi mbusiotiki kefi wǝ ǝsuǝ kakatesǝ ko Onanto nko ! Onanto hã ni futsyǝ wǝ loofo utidi eto abua bufi katsyɛ wǝ ! ”
Nya se Yesu dínyǝ mǝ nsusu útsyǝ lekpo esoo , ɔ́tɔ mǝ nkǝ , “ Beso bɛnlɛ nsusu bomfo eto okle bufi ?
Nte nnya nso buyuǝ ku bɔtɛyi , ‘ Befi fǝ abua bátsyǝ fǝ , ’ lee ‘ Taka ǝńyǝ lǝ ayɛ edu ’ ?
Muulǝkǝ nte mi miǝ Utidi Eto Ubi kpe ǝsuǝale lǝ kawunsiǝ kamfo bǝ ufi abua ɔtsyɛ . ” Nyaso ɔ́tsyi ɔ́wuninsǝ nya ɔ́tɛyi nwǝ léba oonkpo kasɔ nkǝ , “ Nlɛ fǝ bɔtɛyi minkǝ taka lǝ efi fǝ okla lǝ esu diyo ! ”
Mfo ǝmǝǝ , osani ǝmǝ átaka uńyǝ lǝ betidi bamǝ eto ǝnǝmi nya úfi wǝ okla , nya údu ɔ́ntɔ lǝ diyo ɔnlɛ Onanto bɔtɛsǝ .
Nyamfó éyifo betidi bamfó kenke yanii ! Nya se sikpi dímuǝ mǝmblɛ kenke lǝ nnya ǝsuǝ esoo , bátɛsǝ Onanto nya bátɛyi bǝnkǝ , “ Nte ayanisa nnya búnyǝ mfo mmi mǝǝ ? ”
Nyamfo eto kamaa , Yesu ábɔ útsyi lǝ diyo nǝmǝ kafo nya únyǝ utsyuǝ wǝ laafo umǝnko wǝ baakpo Lewi nkpe lǝ wǝ keyifokɔ . Mfó nya Yesu lɛtɛyi wǝ nkǝ , “ Taka lǝ ǝtǝkǝko mɛ . ”
Lewi áyani lesa saa útsyǝ nya ótaka útǝkǝko wǝ .
Lewi ǝtǝ bánwa lesa kǝn nya úfi útsyue ɔpunu ókpe Yesu disuǝyuǝ lǝ wǝ diyo . Nya betidi kpǝ díbǝ mfó ku mba laafo umǝnko tsya .
Farisifɔ ku afi eto bateasa ba díbǝ katsyakɔ mfó étsyiko etiki bunǝ ku Yesu eto bakasebi katɛyi bǝ , “ Beso biedi kǝnǝ ku mba laafo umǝnko ku babuayifo bamfo ? ”
Mfó nya Yesu dítǝ mbuayɛ nkǝ , “ Betidi ba nkpe ǝsuǝale manhiã ofanyǝ enso mba ni Onanto hã .
Mǝmbǝ miǝ mǝǝbǝ nlǝkǝ betidi sɛɛ , bomu babuayifo eso mímbǝ . ”
Betidi bǝtsyuǝ átɔ Yesu bǝnkǝ , “ Ntsyǝ ibǝ bǝ Yohanes eto bakasebi aakle kɛnyɛ nya baato ola , nya mba ntǝkǝko Farisifɔ tsya leeyifo nko , fɛɛ fǝ bale leedi kǝnǝ lefe saa ? ”
Yesu ǝtǝ mbuayɛ nkǝ , “ Bubu bibu biǝnkǝ baklobo ebofo kɛnyɛ bokle lǝ lefe nǝ eto lefe okafɔsǝ ǝmǝ nkpe lǝ mǝ lenti ? Kulefe ! Yembubǝ itǝ nkomǝ !
Fɛɛ diyi ditsyuǝ ebubǝ ni lefe nǝ bookpa okafɔsǝ ǝmǝ bedunko lǝ mǝ ɔflɔ . Nya lǝ lefe nǝmfó ǝsuǝǝ , insini utidi saa luubǝ ɔtɛyi mǝ fɛ bookle kɛnyɛ . ”
Lǝ nyamfo eto kamaa , Yesu esi ɔ́tɛyi mǝ lekpa nǝmfo nkǝ , “ Utidi kuutsyuǝ embofuadi kafia fɔfɔ ufi otale kakoko . Lǝ utsyuǝ éyifo nkoo , ebunyǝ fǝ obiasǝ kafia fɔfɔ kamǝ . Nya kakoko kamfó tsya ku kafɔfɔ kamǝ ǝmbɔlɛkɛ itǝ boka kǝtǝkǝ lǝ bǝtsyuǝ ǝsuǝ .
Nya bemfi nte fɔfɔ kakpo lǝ kubukikuetobe . Lenni nkoo , nte fɔfɔ bomǝ ebɔkpɔ bobe kato nnya luutǝ kubukikuetobe komǝ la nya nte bomǝ tsya luuwui buyifo nsɔsɔ .
Nyasoo , ntǝ fɔfɔ beefi kakpo lǝ kubukikuetobe fɔfɔ ǝsuǝ .
Nya mɔmɔ tsyaa , utidi kuutsyuǝ ǝnnǝ nte koko kesi kala nkǝ wǝǝnǝ mfɔfɔ lamfolamfo , etsyisee , wɔɔtɛyi nkǝ , ‘ Ntutɛ , bo ni nkokoo , alɛkɛ boso ! ’ ”
Lǝ Yudafɔ eto Ɔnwɛditsyǝyi lɔnii , Yesu ku wǝ bakasebi ákayɛ lǝ kusu kutsyuǝ ko lɛyɛ lǝ anta eto ɔkuɛ utsyuǝ kafo kafe . Mfó nya wǝ bakasebi dítsyiko anta nnya ńyǝ mfó bufǝsǝ kǝfǝ akayimi .
Mfó nya Farisifɔ bǝtsyuǝ lɛtɔ mǝ bǝnkǝ , “ Beso bɛnlɛ lesa nǝ bo kɔfi dimǝntǝ bo kusu nkǝ buyifo lǝ Ɔnwɛditsyǝyi ǝsuǝ buyifo ? ”
Nya Yesu dítǝ mbuayɛ ɔ́tɔ mǝ nkǝ , “ Bíankla lǝ Awɔnisa Kɛnkɛ eto Kukue ǝsuǝ lesa nǝ Oka David díyifo lǝ lefe nǝ kukpɛnsɛ lɛlɛ wǝ ku wǝ betidi ba dítǝkǝko wǝ ?
Oka David ésu údufǝ Onanto eto kedikǝtǝkɔ úsu úfi lesa nǝ béfi bǝtǝ Onanto kedii , údi . Nya útǝ wǝ bǝtsyuǝ tsya ni ditsyuǝ bédi lǝ lefe nǝ iyifo botakebu lǝ bo kɔfi ǝsuǝ bǝ utidi bamba lǝ udi lesa nǝmfo . Kuutsyuǝ sa ǝmbǝ kusu enso Onanto eto Usumunyǝ hã . ”
Lǝ nnya kalosǝkɔɔ , Yesu átɛyi mǝ nkǝ , “ Utidi Eto Ubii , wǝ ni Onamute itǝ Ɔnwɛditsyǝyi nɛ . ”
Lǝ Ɔnwɛditsyǝyi bamba ǝsuǝǝ , Yesu ésu Yudafɔ eto katsyakɔ nya ɔnlɛ asa bote . Osani utsyuǝ ákɛ mfó wǝ eto kodiani díkpǝ konyoma .
Nya se kɔfi eto bateasa ku Farisifɔ bǝtsyuǝ díkabɛbɛ kusu ko ǝsuǝ bɔɔyɛ bǝmuǝ Yesu bǝ óta kɔfi ubu esoo , béfi ǝnǝmi bǝtǝkǝ lǝ wǝ kekleke balɛ bobe lǝ wootsya bufi lǝ Ɔnwɛditsyǝyi .
Fɛɛ se Yesu dínyǝ mǝ nsusu utsyǝ lekpo esoo , ɔ́tɛyi osani ǝmǝ nkǝ , “ Taka ǝńyǝ , lǝ abɔ ǝbǝ sɛtɔ mfo . ” Nya osani ǝmǝ létaka úbǝ úńyǝ lǝ mǝ ǝnǝmi .
Nya Yesu lɛtɔ mǝ nkǝ , “ Be kɔfi dítǝ bo kusu nkǝ buyifo lǝ Ɔnwɛditsyǝyi ǝsuǝ ? Ɛlɛkɛ bǝ buyifo kasɛɛ lǝ Ɔnwɛditsyǝyi lee bǝ buyifo kabua ? Nye , ɛlɛkɛ bǝ bafo utidi lǝ nkpǝ lee babiasǝ mu bomu ? ”
Yesu átsyilamasǝ ǝnǝmi óbe mǝ nya ɔ́tɛyi osani ǝmǝ nkǝ , “ Nǝ fǝ kɔni etsyue , nya úyifo nko . ” Nya wǝ kɔni komǝ létsya wǝ .
Nyaso mǝmblɛ kenke éyenki ku lɛblɔfi nya bétsyiko nsusu bufi lǝ lesa nǝ boofo Yesu buyifo ǝsuǝ .
Lǝ lefe nǝmfóo , Yesu ábe úsu kɔtini disi . Ɔ́kɛ mfó óto ola útǝ Onanto ketsye kamfó kenke .
Se kale dísiǝǝ , ókpadi wǝ bakasebi kenke útsyǝ nya úlǝkǝ lefosi inuǝ ba útǝkǝ diye nkǝ wǝ Batɔnkpe .
Mǝ ni Simon wǝ útǝkǝ diye nkǝ Petro ku wǝ ɔyimi Andreas ku Yakobo , Yohanes ku Filipo ku Bartolomeo ,
ku Mateo ku Tomas , ku Alfeo eto ubi Yakobo ku Simon wǝ baakpo bǝ utidi wǝ laakpɔ kǝtǝ wǝ umǝ
ku Yakobo eto ubi Yuda ku Yuda Iskariot wǝ léfiani nwǝ lídu Yesu útǝ .
Lǝ lefe nǝ Yesu ku wǝ batɔnkpe lɛyifǝ bétsyi kɔtini koǝ eto disi bǝbǝǝ , bǝbǝ bǝńyǝ lǝ kaka diyifo tsyɛ tsyɛ tsyɛ nya mba dítǝkǝko wǝ eto bǝtsyuǝ kpǝ ákɛ mfó nya sitiditu kplɛ sia dítsyi Yudea eto kasɔ ǝsuǝ kenke ku Yerusalem eto kǝmǝ ka lɛfi lekpo kɛnyɛ ka ni Tiro ku Sidon .
Bǝbǝ bǝ lǝ banɔ asa nnya Yesu díkate ku lǝ otsya mǝ efimbi kpǝ nnya banlɛ . Betidi ba awɔnɔ bua díkelǝ tsya ǝbǝ nya ótsya mǝ bufi .
Betidi bamfo kenke ákplatsya bǝ lǝ betidi Yesu lǝ mǝ efimbi lǝ ɛyɛ mǝ , itsyise ǝsuǝale ǝtsyuǝ eto okle ákabɔ ketsyi lǝ Yesu ǝsuǝ nnya díkatsya betidi bamǝ kenke .
Yesu átakasǝ ǝnǝmi óbe wǝ bakasebi , nya ɔ́tɛyi mǝ nkǝ , “ Ǝsuǝ ebuyuǝ mi bakombo , itsyise Onanto eto sekakedikɔ eyifo mi kale !
Ǝsuǝ ebuyuǝ mimba kukpɛnsǝ nlɛ mɔmɔ , itsyise biumi ! Ǝsuǝ ebuyuǝ mimba nlɛ nku mɔmɔ , itsyise biumǝ simǝ !
Ǝsuǝ ebuyuǝ mi lǝ betidi eekisi mi , nya baani mi , nya baaka mi , nya baatɛyi mi bǝnkǝ bekpe ditsyǝbi bua lǝ mɔ wǝ ni Utidi Eto Ubi eso !
“ Binyǝ disuǝyuǝ lǝ nyamfo kenke ǝbǝ , lǝ biwi kewi ku disuǝyuǝ , itsyise Onanto ebutǝ mi kayofofo kplɛ lǝ Onanto eto oto kato . Itsyise asa nyamfo eto okle mǝ bana díyifo Onanto eto bǝnyɛlǝkǝtidi ba lɛkɛ kɔ kenke nɛ .
Fɛɛ mbɔbɔɛ itǝ mi batabinyǝ , itsyise bíofo mi disuǝyuǝ eto kayofofo lǝ kasɔ mfo !
Mbɔbɔɛ mǝǝtǝ mimba díkedi bími mɔmɔ , itsyise kukpɛnsɛ ɛbɔlɛ mi ! Mbɔbɔɛ mǝǝtǝ mimba nlɛ simǝ bumǝ mɔmɔ , itsyise mi asa ebɔkɛ kaminsǝ nya biuwi nku !
Mbɔbɔɛ mǝǝtǝ mi mba betidi kenke laatɛsǝ mɔmɔ , itsyise nko ke ibǝ bǝ mǝ banamǝ lɛtɛsǝ betidi ba lɛwɛ betidi bǝ mǝ ni Onanto eto bǝnyɛlǝkǝtidi nɛ .
“ Fɛɛ mimba nlɛ mɔ etiki bɔnɔɔ , nlɛ mi bɔtɛyi minkǝ bela mi balo lǝ biyifo kasɛɛ bitǝ mǝ .
Nya betidi ba leekudi mii , bekpo mǝ atsyɔ . Nya betidi ba laalo fǝ sɛsi nye beeyifo disialee , to ola lǝ mǝ disi .
Nya lǝ utsyuǝ ásɔ fǝ lǝ kotosii , tsyi nkonse tsya ǝtǝ wǝ . Nya lǝ utidi utsyuǝ éfi fǝ awu katoo , tǝ lǝ ufi nnya kalɔ tsya lǝ woala .
Utidi saa wǝ laadia asa lǝ fǝ ɔflɔɔ , tǝ wǝ . Nya lǝ utsyuǝ éfi fǝ lǝsatsyuǝǝ , mantɛyi fǝ usinkliko ni oboko .
Lesa nǝ faala fǝ beyifo bǝtǝ fǝǝ , ni ke ele bǝ fintsya yifo ǝtǝ betidi nɛ .
“ Lǝ ibǝ bǝ betidi ba laala mi ete mi tsya laalaa , nte atɛsǝ nye lɛninsɔ nǝ biunyǝ bitsyiko lǝ nnya ǝsuǝ ? Mba ni babuayifo tsya aala betidi ba laala mǝǝ .
Nya lǝ betidi ba díyifo fǝ kasɛɛ ete fintsya leeyifo kasɛɛ kǝtǝǝ , nte lɛninsɔ nǝ ele bǝ befi bǝtǝ fǝ ? Mba ni babuayifo tsya eeyifo nkoo .
Nya lǝ betidi ba ni mba leesinkli kǝbǝ kǝtsyǝ fǝ lǝ nnya kɛnyɛ hã faadia asa kǝtǝǝ , beso faala fǝ batɛsǝ fǝ ? Babuayifo tsya aaba kǝtǝ mǝ bayɛtsyuǝ bǝ lǝ bǝtsyǝ mǝ nnya lǝ kɛnyɛ !
Bomuu , bela mi balo lǝ biyifo mǝ kasɛɛ . Beba asa bitǝ mǝ , nya biambe kusu biǝ besinkliko kulesa bǝbǝ bǝtsyǝ lǝ nnya kɛnyɛ kokooko . Lǝ biyifo nkoo , biunyǝ kayofofo kplɛ lǝ nnya disi . Nya bookpo mi bǝ Onanto wǝ ni Onanto Fanlofanlo eto bebi . Itsyise Onanto kpe kafoɛkpɛ itǝ mba lǝǝnnyǝ kasɛɛ kǝtsyǝ lekpo ku mba nkpe disiale kulaa tsya .
Biyifo mba lǝǝnyǝ asa kaminsǝ fe kase mi Anto Onanto lǝǝnyǝ kaminsǝ .
“ Biankponko betidi bamba akpo lǝ Onanto tsya lǝ ɔyɛ mi lekpo bokponko . Bianlo betidi dikpi , lǝ Onanto tsya lǝ ɔyɛ mi dikpi bolo , bifi asa bɛtsyɛ betidi lǝ Onanto tsya lǝ ufi ɔtsyɛ mi .
Ele bǝ bitǝ betidi asa bǝ lǝ Onanto tsya lǝ utǝ mi asa . Lǝ sitintii , Onanto ebuyisǝ mi kenwu keyi kaba kakpo ɛyɛ lǝ wǝ lefonǝ eso . Kase faaklá asa yeyi kaba kakpo kǝtǝ utidii , nko eto okle ke Onanto looklá utǝ fǝ nɛ . ”
Mfó nya Yesu lɛtɛyi mǝ lekpa nkǝ , “ Unǝmba anyɛnko wǝ unǝmbatsyuǝ . Lenni nkoo , mǝ inuǝ ba tã ebudu banɔ bedufǝ lǝ dibiǝ kafo .
Okasebi saa ante kaso wǝ oteasa . Fɛɛ lefe nǝ okasebi ǝmǝ lelosǝ asa bokasee , wǝǝtsyǝ fe wǝ oteasa ke .
“ Ntsyǝ fɛ fanlɛ dikubi kɛkɛ nǝ ntǝkǝ fǝ ɔyimitsyuǝ lǝ dinǝmi bobe fɛ fannlɛ dikubi kplɛ nǝ ntǝkǝ lǝ fǝ lele bunyǝ ?
Ntsyǝ fɛ foofo fǝ ɔyimitsyuǝ bɔtɛyi fǝnkǝ , ‘ Lekpakpa , tǝ lǝ nlǝkǝ dikubi kɛkɛ nǝ ntǝkǝ fǝ lǝ dinǝmi ’ se dikubi kplɛ ntǝkǝ lǝ fǝ kosate eto lele ǝsuǝ ? Fǝ , ǝnǝmi ǝnǝmi eto utidi ! Ka dikubi kplɛ nǝ ntǝkǝ fǝ lǝ dinǝmi bulǝkǝ fɛ lǝ ǝnyǝ kusu ǝlǝkǝ fǝ ɔyimitsyuǝ eto lele kɛkɛ nǝ ntǝkǝ lǝ wǝ lele .
“ Kuyi sɛɛ aannwɔ ebibi bua , nya kuyi bua tsya laannwɔ ebibi sɛɛ .
Kuyi saa eto ebibi ǝsuǝ beefi kǝtsyǝ ko lekpo . Banlɛ koto eto awɔnsa lǝ kanyi ǝsuǝ , nya banlɛ awɔnsa nya beedi lǝ otonkpa tsya ǝsuǝ .
Utidi sɛɛ saa , asa sɛɛ laabɔ ketsyi lǝ wǝ asayifoyifo ǝsuǝ nnya leetsyi lǝ wǝ utu kǝmiǝ . Nya utidi bua tsya lǝǝlǝkǝ asa bua kate ketsyiko lǝ wǝ utu kǝmiǝ . Itsyise asa nnya nkpe lǝ utidi eto utu kǝmiǝǝ , nnya ni lesa nǝ laabɔ ketsyi lǝ wǝ kɛnyɛ nɛ .
“ Beso biakpadi mɛ biǝ Bonamute , Bonamute , fɛ bienyifo lǝ lesa nǝ maatɛyi mi ǝsuǝ ?
Utidi saa wǝ lǝǝbǝ mɛ ɔflɔ nya wǝǝbǝ nkǝ wǝǝbǝ ɔnɔ lesa nǝ maatɛyi nya weeyifo lǝ nnya ǝsuǝǝ , moote mi futsyǝ eto okle uni .
Ute fe utidi wǝ laato diyo nya óba kakplo nya óse ni unyǝnsǝ lǝ aba ǝsuǝ fɛ óto diyo nǝmǝ unyǝnsǝ . Se ketu díyi nya káyɛ mfó káfee , kulesa ményifo diyo nǝmǝ , itsyise dińyǝ lǝ kǝńyǝkɔ sɛɛ .
Fɛɛ utidi saa wǝ laanɔ mɔ ditiki nya woenyifo lǝ ni ǝsuǝǝ , uyifo fe utidi wǝ léto diyo nya wánse ni lǝ kasɔ ka nkpe ale ǝsuǝ nya wénku kasɔ fɛ útsyiko ofatiǝ ǝmǝ bose lǝ umuǝ sui . Nyaso lefe nǝ ketu díyi kába káyɛ lǝ diyo nǝmǝ ɔflɔ káfee , léba kenke lékpo lǝ kasɔ ! ”
Se Yesu lɛtɛyi betidi bamfo asa nyamfo kenke olosǝǝ , údu úsu Kapernaum .
Romafɔ eto omamanyǝninǝ utsyuǝ akɛ mfó nya ɔkɛ uyifoyifo wǝ eto asa óla tinti . Uyifoyifo ǝmǝ ánɔ bufi kekleke , nya ɔkɛ lǝ ukpǝ ku menkpǝ eto nti .
Se uninǝ ǝmfo lɛnɔ Yesu eto kɔsɔɔ , ókpe Yudafɔ eto beninǝ bǝtsyuǝ nkǝ batɛyi wǝ lǝ ubǝ otsya wǝ uyifoyifo ǝmǝ utǝ wǝ .
Bǝbǝ Yesu ɔflɔ nya bálɛ wǝ lekpakpa kekleke bǝnkǝ , “ Utidi ǝmfo ǝńyǝ utǝ bǝ wunsǝko wǝ ,
itsyise woala bo kuse eto betidi . Nya wǝ kosate léto bo katsyakɔ útǝ bo . ”
Lǝ nyamfo eso Yesu átaka útǝkǝko mǝ . Yesu ménsitsyonko diyo nǝmǝ fɛ uninǝ ǝmfo lékpe wǝ bayɛtsyuǝ bǝtsyuǝ nkǝ besu batɛyi wǝ bǝnkǝ , “ Boanto , mensilǝ ǝsuǝ fǝ ǝǝbǝ . Itsyise mɔɔ , mǝnńyǝ ntǝ bǝ lǝ ǝbǝ mɔ diyo .
Nya mǝnńyǝ ntǝ tsya bǝ mbǝ ntsyako fǝ , nńyǝ lǝ fǝ ǝnǝmi . Nyasoo , fǝ tɛyi ditiki ete , mɔ uyifoyifo eto ǝsuǝ ebumuǝ ale .
Mintsya nyifo uninǝ wǝ nkpe lǝ beninǝ ba nsi nso mɛ eto ǝsuǝale eto kalɔ . Nya nkpe bamamanyǝ ba nkpe mɛ kalɔ . Lǝ ntɛyi nwǝ miǝkǝ , ‘ Su , ’ woesu . Nya lǝ ntɛyi obamba tsya miǝ , ‘ Bǝ , ’ wǝǝbǝ . Nya lǝ ntɛyi mɔ uyifoyifo miǝ , ‘ Yifo mmǝǝ , ’ woǝyifo . ”
Se ɔ́tɛyi nkoo , íyifo Yesu yanii . Mfó ǝmǝ nya ɔ́tsyi ɔ́wuninsǝ ɔ́tɛyi sitiditu sia ba dítǝkǝko wǝ mfó nkǝ , “ Nlɛ mi bɔtɛyi minkǝ mǝnyǝ tɔ bofokanɔ bomfo eto okle lǝ Israelfɔ nti tɔ kulatsya ! ”
Mfó ǝmǝ nya betidi ba bátsyese mfó dísinkli bésu oto nya bǝnyǝ bǝ uyifoyifo ǝmǝ eto bufi ǝyuǝ wǝ .
Nyamfo eto kamaa , Yesu ésu umǝ wǝ baakpo Naim , nya wǝ bakasebi ku betidi kpǝ bǝtsyuǝ dítǝkǝko wǝ bésu .
Lefe nǝ óyo umǝ ǝmǝ eto kabɔsiee , ótsyako bǝtsyuǝ ba nlɛ keku nya banyɛ banlɛ bɔbɔ lǝ umǝ ǝmǝ . Ɔkɔsiǝ eto ubi ɔni kplo eto ɔkɔ ni wǝ béntsyi banlɛ bɔbɔnko bantɔ kebikǝkɔ nɛ . Nya umǝ eto betidi kpǝ dítǝkǝko wǝ .
Se Yesu dínyǝ usio ǝmfoo , wǝ asa álɛ wǝ kaminsǝ . Mfó nya ɔ́tɛyi wǝ nkǝ , “ Sinkli ayɛ keku . ”
Yesu édufǝ mǝ lenti nya útidi ɔkɔ ǝmǝ , nya mba ntsyi wǝ ǝmǝ díńyǝ . Mfó Yesu lɛtɛyi nkǝ , “ Okosobi ! Nlɛ fǝ bɔtɛyi minkǝ taka ! ”
Nya ɔkɔ ǝmǝ létaka úsiǝ nya útsyiko etiki budi . Nya Yesu dífi wǝ ókpe wǝ ambe lǝ kɔni .
Íyifo betidi bamfó kenke yanii ku sikpi tinti , nya bátɛsǝ Onanto . Lǝ nyamfo eso bátɛyi bǝnkǝ , “ Onanto eto Unyɛlǝkǝtidi wǝ nkpe kɛnyɛ ale tinti ǝbǝ údufǝ bo lenti ! Onanto áyifǝ úbǝ nkǝ lǝ ubǝ ulǝkǝ wǝ betidi ! ”
Yesu eto etiki nyamfó esensǝ éba ékpo lǝ Yudea eto kasɔ ku lekpake nǝmfo kenke .
Lefe nǝmfóo , se Yohanes eto bakasebi lɛtɛyi Yohanes asa nyamfoo , ókpadi inuǝ lǝ mǝ nti ,
nya óla mǝ ótsyese Bonamute Yesu ɔflɔ ku kɛnyɛ kamfo nkǝ , “ Fǝ ni utidi wǝ bǝ ɔlɛ bubǝ lee , lee buńyǝ bukabe utidi bamba kusu ? ”
Nyaso se bǝbǝ Yesu ɔflɔɔ , batɛyi wǝ bǝnkǝ , “ Ntuflǝsǝtidi Yohanes ni nwǝ lékpe bo nkǝ bubǝ bɔtɔ fǝ nkǝ , ‘ Fǝ ni utidi wǝ bǝ ɔlɛ bubǝ lee , lee buńyǝ bukabe utidi bamba kusu ? ’ ”
Lǝ lefe nǝmfó ǝsuǝǝ , Yesu átsya betidi kpǝ bufi nya óla awɔnɔ bua , nya útǝ bǝnǝmba kpǝ dínyǝ asa .
Mfoti ǝmǝ nya útǝ mbuayɛ ɔ́tɛyi Yohanes eto batɔnkpe nkǝ , “ Bisinkli bisu bɛtɛyi Yohanes asa nnya bínyǝ ku nnya bɛnɔ banlɛ bɔtɛyi bǝnkǝ bǝnǝmba lɛ bunyǝ , mba léba bankpoo kasɔ lɛ bɔyɛ kafe , mba nlɛ bufisia bufi eto ǝsuǝ lɛ bokpa , batoti lɛ asa bɔnɔ , bǝkpǝnkpǝ lɛ botaka kǝbǝ nkpǝ , nya maatɛyi bakombo Onanto eto Ditiki Sɛɛ nǝmǝ .
Disuǝyuǝ itǝ utidi wǝ dímǝnnyǝ kabua lǝ mɛ ǝsuǝ . ”
Se Yohanes eto batɔnkpe dídu eto kamaa , Yesu étsyiko etiki budi ketsyiko lǝ Yohanes ǝsuǝ kate betidi bamfó nkǝ , “ Lǝ lefe nǝ bɛbɔ bisu kaka Yohanes nkpe lǝ mfiminti mfóo , be ni lesa nǝ bibu biǝ biusu binyǝ ? Utidi wǝ nte fe lefanto nǝ ufiebi nlɛ bɔsɔ ketinkǝsǝ lee ?
Be tutuutu ni lesa nǝ bísu kabekɔ ? Lee Utidi wǝ nkpe awu nnya laanɔ bobe ? Betidi ba laakpe awu nnya lefo koya nya beedi nkpǝǝ , mǝ kakɛnkɔ ni bakankplɛ eto ayo .
Bɛtɛyi mɛ lesa nǝ bísu kabekɔ ! Onanto eto unyɛlǝkǝtidi utsyuǝ bísu kabekɔ ? Lǝ sitintii , nlɛ mi bɔtɛyi minkǝ oso Onanto eto unyɛlǝkǝtidi .
Itsyise Yohanes ǝsuǝ eto etiki nya Awɔnisa Kɛnkɛ eto Kukue lɛtɛyi ni nkǝ , ‘ Mootsyese mɔ ɔtɔnkpe ntɔnsǝ fǝ bubǝ , nya wɔɔtɔ ɔlɔ kusu utsyǝ utǝ fǝ bubǝ . ’ ”
Yesu esi ɔ́tɛyi mǝ nkǝ , “ Yohanes so utidi saa wǝ bale lǝ kawunsiǝ kamfo . Fɛɛ utidi wǝ ni ɔkɛkɛ kulaa tsya lǝ Onanto eto sekakedikɔ , so Yohanes . ”
Ɛtɔnsǝǝ , betidi bamǝ kenke ánɔ Yohanes eto Ditiki Sɛɛ nǝ údi nya titlu mǝ ku mba laafo umǝnko tsya áfo lesa nǝ Onanto nlɛ bɔbɛbɛ ketsyiko mǝ ɔflɔɔ , ku mǝ ketu kenke nya Yohanes díflǝsǝ mǝ ntu .
Fɛɛ Farisifɔ ku afi eto bateasa kplɛ áni lesa nǝ ni Onanto eto ketsyue itǝ mǝ nya bántɔnɔ bǝ Yohanes flǝsǝ mǝ ntu .
Yesu ésukosǝ wǝ etiki sɛtɔ nya ɔ́tɛyi mǝ nkǝ , “ Mɔmɔɔ , be ele bǝ mfi mi mmi eto betidi nkatesǝ ko kɛɛ ? Ntsyǝ bente kɛɛ ?
Bete fe bekpefi kɛkɛ ba laakpe kɔyɛ lǝ obia . Mǝ bǝtsyuǝ lɛ kudu bokpo katɛyi mǝ bǝtsyuǝ bǝ , ‘ Búsǝ kusiǝkpakpa eto ǝsǝ bútǝ mi , fɛɛ bíenwui kewui ! Búsǝ keku eto ǝsǝ bútǝ mi , tsya bíenwi nku . ’
Ntuflǝsǝtidi Yohanes ǝbǝ , nya ókle kɛnyɛ , nya wǝnnǝ ntǝ saa tsya , fɛɛ bɛlɛ bɔtɛyi biǝ , ‘ Lɛwɔnɔ bua si wǝ lǝ ǝsuǝ . ’
Nya Utidi Eto Ubi tsya díbǝ nya wǝǝ , údi únǝ . Nya bɛnlɛ bɔtɛyi biǝnkǝ , ‘ Bebe udikpu ku utǝnǝ ǝmfoo ! Uyifo mba laafo umǝnko ku babuayifo eto ɔyɛtsyuǝ ! ’
Fɛɛ betidi ba kenke lǝǝtǝkǝko Onanto eto kobe kamaa , balɛ bulǝkǝ kate lǝ mǝ eyifosa ǝsuǝ bǝ nnya ni kobe tinti nɛ . ”
Farisinyǝ utsyuǝ ákpadi Yesu nkǝ ubǝ udi lesa lǝ wǝ diyo . Nya se Yesu dísu mfóo , úsiǝ kasɔ lǝ ɔpunu ɔflɔ nkǝ lǝ udi lesa .
Usio wǝ dísiǝ nkpǝ bua utsyuǝ akɛ lǝ umǝ ǝmǝ . Nyaso se ɔ́nɔ nkǝ Yesu ǝbǝ Farisinyǝ ǝmǝ eto diyo lesakedikɔɔ , úfi nnuǝbi bo laanyi fififi bo nkpe lǝ dituntu nǝ laanɔ bobe ǝsuǝ úsuko mfó .
Úsu úńyǝ lǝ Yesu ɔflɔ nya úwi binǝntu okpo wǝ lǝ akpa . Nya usio ǝmǝ dífi wǝ disi eto sɛwɔni ɔ́si binǝntu bia lékpo lǝ Yesu eto akpa mfoo , nya ɔ́kɔbe wǝ akpa ɔnlɛ bɔfiɔ ku lelabi . Nya úfi nnuǝbi bomǝ ókpo lǝ Yesu eto akpa tsya .
Se Farisinyǝ wǝ lékpadi Yesu dínyǝ nyamfoo , úbu disi ɔ́tɛyi nkǝ , “ Lǝ utidi ǝmfo ete ni Onanto eto Unyɛlǝkǝtidi tintii , eni ele bǝ ote usio wǝ eto okle díbǝ ɔnlɛ wǝ butidi mfo , eni óte nkpǝ bua bo tsya unsi ! ”
Nya Yesu lɛtɛyi wǝ nkǝ , “ Simon , nkpe lesatsyuǝ nǝ minla miǝ matɛyi fǝ . ” Nya Simon lɛtɛyi nkǝ , “ Oteasa , tɛyi mɛ . ”
Yesu ǝtsyǝ kasɔ ɔ́tɛyi Simon nkǝ , “ Utidi utsyuǝ ákɛ mfo wǝ díkaba atabi ukǝtǝ betidi , nya betidi inuǝ bǝtsyuǝ dísiǝ wǝ kayo . Ɔni dísiǝ wǝ sika eto atabi akpi alofa anɔ . Nnya unuǝfǝ dísiǝ wǝ atabi akpi fosi anɔ .
Se kulesa dímǝtsyǝ mǝ boofo kayo kamǝ esoo , úfi kayo kamǝ kenke ɔ́tsyɛ mǝ . Nya betidi inuǝ bamfo eto ntii , owoe fafo fanɔ fǝ woola otabinyǝ ǝmfo oso ? ”
Nya Simon lɛtɛyi wǝ nkǝ , “ Mfo nnɔ miǝ utidi wǝ úfi kayo ka nso utu ɔ́tsyɛ . ” Mfó nya Yesu lɛtɛyi wǝ nkǝ , “ Átɛyi ɛlɛkɛ . ”
Yesu étsyi ɔwuninsǝ óbe usio ǝmǝ nya ɔ́tɛyi Simon nkǝ , “ Alɛ usio ǝmfo bunyǝ ? Se mímbǝ fǝ ɔflɔɔ , ǝmǝntǝ mɛ ntu fǝ mflǝ akpa . Fɛɛ usio ǝmfo éfi wǝ binǝntu úflǝ mɛ akpa , nya úfi wǝ disi eto sɛwɔni ɔ́si nnya .
Ámamfo mɛ ku disuǝyuǝ abuta mɛ alɛ . Fɛɛ idu lǝ lefe nǝ mímbǝ mfo , wóanyɛ tɔ mɔ akpa bɔlɛ kafiɔ .
Fǝǝ , ǝmǝntǝ mɛ nnuǝbi saa fǝ mfi nkpo lǝ disi . Fɛɛ wǝ éfi nnuǝbi bo laanyi fififi ókpo mɛ lǝ akpa .
Nyaso nlɛ fǝ bɔtɛyi minkǝ , lelabi nǝ úlǝkǝ óte mɛ esoo , ófo abua kpǝ nya úyifo kenke eto bufikatsyɛ . Nya utidi wǝ díyifo abua sɛkɛ béfi bátsyɛ wǝ , nko ke wǝ lelabi tsya lɛfɛ nɛ . ”
Mfó nya Yesu lɛtɛyi usio ǝmǝ nkǝ , “ Befi fǝ abua batsyɛ fǝ . ”
Se betidi ba tsya dísiǝ lǝ kedikɔ mfo lɛnɔ Yesu eto asa nnya ɔ́tɛyii , batɔ mǝ ǝsuǝ bǝnkǝ , “ Owoe ni nwǝ mfo wǝ laafo betidi eto abua kulaa tsya bufi katsyɛ ? ”
Mfó ǝmǝ nya Yesu lɛtɛyi usio ǝmǝ nkǝ , “ Fǝ bofokanɔ ǝlǝkǝ fǝ , nyaso du esu lǝ diyuǝ ǝsuǝ . ”
Nya lefe ditsyuǝ eto kamaa , Yesu átsyilama nti bomfo úsu kǝmǝ ku mbuto ntsyuǝ . Nya úkedi Ditiki Sɛɛ nǝmǝ itsyi lǝ Onanto eto sekakedikɔ ǝsuǝ . Batɔnkpe lefosi inuǝ ba úlǝkǝ tsya ǝtǝkǝko wǝ .
Besio ba Yesu létsya bufi akpa akpa ku mba óla awɔnɔ bua úlǝkǝ lǝ mǝ ǝsuǝ eto bǝtsyuǝ tsya ǝkǝtǝkǝko wǝ . Nya utsyuǝ wǝ lɛkɛ lǝ mǝ nti ni Maria wǝ baakpo Magdalanyǝ nwǝ ǝsuǝ Yesu léla awɔnɔ bua akuanse úlǝkǝ .
Usio bamba tsya ákɛ lǝ mǝ nti mfó wǝ baakpo bǝ Yohana nwǝ eto usǝ baakpo Kusa wǝ díyifo keyifo lǝ Oka Herodes eto lekpokakpokɔ nya údi uninǝ utsyuǝ wǝ díkabe mfó . Besio kpǝ bǝtsyuǝ ku nwǝ baakpo Susana tsya ǝtǝkǝko Yesu nya banlɛ mǝ asa bufi kawunsǝ ko wǝ ku wǝ bakasebi .
Betidi kpǝ éketsyi kǝmǝ ate ate ate kǝbǝ Yesu ɔflɔ . Nnya lǝ lefe nǝ betidi kpǝ díbǝ bátsyaa , Yesu átɛyi mǝ lekpa nǝmfo nkǝ ,
“ Ɔkuɛmfo utsyuǝ ésu nkǝ wǝǝsǝ eyibibi ǝtsyuǝ . Nya lefe nǝ ɔnlɛ eyibibi nyamǝ busǝǝ , íbǝ bǝ ǝtsyuǝ álo ekpo lǝ kusu nya betidi lémankli nya , nya baklɔbɛ lɛsɛ nnya bamini .
Ǝtsyuǝ tsya álo ekpo lǝ akpankplamboe ǝsuǝ . Nya se íkǝǝ , yǝnyǝ ntu ku sitǝ sɛɛ . Nyaso yɛylɔbe nya íkpǝ .
Eyibibi nyamǝ ǝtsyuǝ édufǝ lǝ biyufa nti . Nya biyufa biamǝ lébe bíti eyibibi nyamǝ , nya békle nnya kenke itǝ íkpǝ .
Nya abamba dísu ékpo lǝ kasɔ sɛɛ ǝsuǝ . Nya se íkǝǝ , ɛnwɔ ebibi alofa , alofa . ” Mfó ǝmǝ nya Yesu lɛtɛyi mǝ nkǝ , “ Nyaso fǝǝ ke ato nnya laanɔ asa nkpee , tsyue ato lǝ anɔ ! ”
Yesu eto bakasebi átɔ wǝ lekpá nǝmfó eto kasɔ .
Mfó ɔ́tɛyi mǝ nkǝ , “ Onanto éfi wǝ sekakedikɔ eto asakulakula eto kobe útǝ mi . Fɛɛ betidi bambaa , akpá ǝsuǝ bɔɔnɔ nnya itǝ bǝ , ‘ balɛ bunyǝ tsyaa , bembunyǝ . Nya balɛ bɔnɔ tsyaa , bǝmbǝ kasɔ bɔnɔ . ’
“ Lekpá nǝ míntɛyi eto kasɔ ni bǝ , eyibibi nyamǝ ni Onanto eto ditiki .
Nya eyibibi nnya díbǝ ekpo lǝ kusu ɔflɔ te fe betidi ba laanɔ , fɛ Obonsam ǝbǝ kǝlǝkǝ ditiki nǝmǝ lǝ mǝ akɔɛsi . Nya wǝǝtǝ nkǝ bembofo bofo kanɔ bǝ lǝ Onanto lǝ ofo mǝ bulǝkǝ .
Nya , nnya díbǝ ékpo lǝ akpankplamboe ǝsuǝǝ , te fe betidi ba lɛnɔ ditiki nǝmǝ nya báfo ni ku disuǝyuǝ lamfolamfo , fɛɛ díendufǝ lǝ mǝ akɔɛsi sitinti . Nyaso baafo kanɔ itǝ lefe kliminti hã . Nya lǝ lefe nǝ botokabe sɛkɛ díbǝ mǝ lǝ ǝsuǝǝ , bǝǝtǝ disi .
Eyibibi nya lékpo lǝ biyufa ntii , te fe betidi ba laanɔ ditiki nǝmǝ , fɛɛ kawunsiǝ eto bulǝ ku kǝ asa eto bɔbɛbɛ ku kawunsiǝ kamfo eto kamini eesensǝ keti mǝ , nya yǝǝntǝ kusu bǝ ebibi nyamǝ be , ɛsɛ lǝ balɛ nnya .
Nya eyibibi nnya díbǝ ékpo lǝ kasɔ sɛɛ ǝsuǝǝ , te fe betidi ba laanɔ ditiki nǝmǝ nya baafo ni kakpe lǝ utu kǝmiǝ . Nya baabokosǝ ǝsuǝ kasɔ nya bǝǝńyǝ kekleke isu ese lǝ kalosǝkɔ itǝ bǝ baawɔ ebibi kpǝ .
“ Utidi kuutsyuǝ anto okandiɛ kefi asa keti wǝ nye ufi wǝ usu okpe lǝ lesa kalɔ . Bomu weefi wǝ kǝtǝkǝ lǝ wǝ kǝtǝkǝkɔ kaka betidi ba lǝǝbǝ mfó luunyǝ asa wuee .
Lesa saa nǝ béfi bákula lǝ kalebe saa , ebɔbɔ lǝ lekple bǝnyǝ . Nya lesa nǝ ke béti bákpee , ebɔbɔ lǝ lekple bǝnyǝ .
“ Bebe ǝsuǝ kukɔnɔ lǝ etiki nnya bianɔ ǝsuǝ . Utidi wǝ ke asa ntee , buusi bǝtǝ wǝ bawunsǝ . Nya utidi wǝ ke kulesa lentee , nnya úbu nkǝ ite wǝ tsyaa , bɔɔlɛ nnya bafo wǝ lǝ ani . ”
Yesu eto bayimi ku mǝ ambe ǝbǝ wǝ ɔflɔ , fɛɛ bamfó kusu bunyǝ bǝnyǝ Yesu itsyi lǝ sitiditu sia eso .
Utidi utsyuǝ ésu ɔ́tɛyi Yesu nkǝ , “ Fǝ ambe ku fǝ bayimi ńyǝ lǝ lekple balɛ fǝ bɔbɛbɛ . ”
Mfó nya Yesu lɛtɛyi mǝmblɛ nkǝ , “ Mɔ ambe ku mɔ bayimi ni mba laanɔ Onanto eto ditiki nya beeyifo lǝ ni ǝsuǝ . ”
Diyi lɔnii , Yesu édufǝ ɔklɔ kafo ku wǝ bakasebi . Mfó nya ɔ́tɛyi mǝ nkǝ , “ Bitǝ lǝ bɔyila ditumbukplɛ nǝmǝ busu lekpake nǝ nse . ” Nyaso bédu bésu .
Se bányɛ lǝ ntu bomǝ ǝsuǝ bantɔɔ , Yesu álabe selabe . Nya lǝ lefe nǝmǝ ǝsuǝǝ , ufiebi étsyiko bɔsɔ kekleke nya ntu dítsyiko bɔsɔ kedufǝ lǝ ɔklɔ ǝmǝ kafo itǝ bǝ bédufǝ lǝ ukpǝ ku mǝnkpǝ eto nti .
Bakasebi bamǝ ésu básanklisǝ Yesu nya bátɛyi wǝ bǝnkǝ , “ Boanto ! Boanto ! Boǝbǝ bukpǝ ! ” Mfó nya Yesu létaka úńyǝ nya óto ɔkɔɛ uti ufiebi ku ntu bo nlɛ bonwa kakpanka , nya nyamblɛ díyuǝ kɛnyɛ nya lesa saa diyuǝ kanana .
Nya ɔ́tɔ bakasebi bamǝ nkǝ , “ Beso bimbǝ bofokanɔ ? ” Fɛɛ iyifo mǝ naa , nya sikpi tsya dímuǝ mǝ . Nya bátɔ mǝ bǝtsyuǝ bǝnkǝ , “ Owoe ko ni utidi ǝmfo ? Woedi ufiebi ku lekpo etiki nya yetsyue wǝ koto ! ”
Yesu ku wǝ bakasebi áyila bésu bédufǝ Gadara eto kasɔ lǝ ditumbukplɛ eto lekpake nǝ nkpiɔ Galilea eto kasɔ .
Se Yesu lɛbɔ lǝ ɔklɔ ǝmǝ ǝsuǝ koo , osani utsyuǝ wǝ awɔnɔ bua nsi lǝ ǝsuǝ étsyi umǝ ǝmǝ úbǝ ótsyako wǝ . Yóofo lefe kpǝ se utidi ǝmfo díkayɛ leyaleya katsyilama . Nya wóakatɔnɔ nkǝ woǝsiǝ lǝ diyo enso lǝ edi nti .
Se únyǝ Yesuu , ófa nya óto wǝ ǝsuǝ ókpo lǝ kasɔ lǝ Yesu eto akɔ . Nya ɔ́tɔ wǝ bembembe nkǝ , “ Yesu , Onanto Fanlofanlo eto Ubi ! Be nkpe lǝ bonko ku fǝ lenti mfo ? Nlɛ fǝ lekpakpa , mǝnnǝ mɛ koto ! ”
Utidi ǝmfo átɛyi nyamfo , itsyise Yesu áto ɔkuɛ ókpe lɛwɔnɔ nǝ nsi lǝ wǝ ǝsuǝ mfó , nya ɔ́tɛyi ni nkǝ , “ Bɔ wǝ lǝ ǝsuǝ ! ” Lefe kpǝ lǝ lɛwɔnɔ nǝmǝ ǝsiǝ utidi ǝmǝ lǝ ǝsuǝǝ , lǝ bákle wǝ ani ku akpa kulaa tsya bákpe wǝ lǝ amanaa , úkǝfǝsǝ amana nyamǝ nya lɛwɔnɔ nǝmǝ díkǝnǝ wǝ kesuko mfiminti .
Yesu átɔ wǝ nkǝ , “ Ntsyǝ baakpo fǝ ? ” Mfó nya útǝ mbuayɛ nkǝ , “ Mɔ baakpo bǝ Omantsya . ” Ɔ́tɛyi nko itsyise awɔnɔ bua kpǝ dídufǝ ísiǝ wǝ lǝ ǝsuǝ .
Mfóo , awɔnɔ bua nyamǝ álɛ Yesu lekpakpa yǝnkǝ woanla nnya otsyese kaka awɔnɔ bua lǝǝsiǝ kǝnyǝ kanyi .
Mfóo , bakplako kpǝ ǝńyǝ lǝ kɔtini ǝsuǝ békedi . Nya awɔnɔ bua nyamǝ lɛlɛ Yesu lekpakpa bǝnkǝ utǝ lǝ bedufǝ lǝ bakplako bamǝ ǝsuǝ . Nya Yesu dítǝ mǝ kusu .
Nyaso bábɔ lǝ utidi ǝmǝ ǝsuǝ nya bédufǝ lǝ bakplako bamǝ ǝsuǝ . Nya mǝmblɛ dítsyetsyi báwunini lǝ kɔtini komǝ eto kotosi nya bédufǝ lǝ ditumbukplɛ nǝmǝ nya bánya bátsylɔ kenke .
Lefe nǝ betidi ba díkabe bakplako bamǝ dínyǝ asa nnya díbǝ mfóo , bétsyetsyi bésu bátɛyi betidi ba lɛkɛ lǝ umǝ ku mbuto bo letsylama mfó kenke .
Nya betidi bamǝ lɛbɔ bésu bǝ lǝ besu babe lesa nǝ díbǝ . Nya se bésu báyo Yesu ɔflɔɔ , bǝnyǝ osani wǝ ǝsuǝ Yesu léla awɔnɔ bua utsyiko nya unsi lǝ Yesu eto akɔ untǝkǝ ǝnǝ wuee nya onkpe awu lǝ ǝsuǝ unsi kpoo . Mfóo , mǝmblɛ áte sikpi .
Betidi ba dínyǝ kase asa nyamfó díbǝǝ , átɛyi mba mfó kase Yesu létsya utidi wǝ ǝsuǝ awɔnɔ bua dísiǝ fɛ íkakpa wǝ .
Lǝ nyamfo esoo , Gadare eto kasɔ eto betidi átɛyi Yesu bǝnkǝ udu lǝ mǝ kasɔ , itsyise sikpi ǝmuǝ mǝ tinti . Nyaso Yesu édufǝ lǝ ɔklɔ údu .
Mfó nya utidi wǝ ǝsuǝ Yesu léla awɔnɔ bua úlǝkǝ álɛ Yesu lekpakpa nkǝ , “ Tǝ kusu lǝ ntǝkǝko fǝ . ” Fɛɛ Yesu mántɔnɔ nya ɔ́tɛyi wǝ nkǝ ,
“ Sinkli esu oto lǝ esu atɛyi lesa nǝ Onanto diyifo útǝ fǝ . ” Lǝ nyaso utidi ǝmfó ésu ɔ́yɛ lǝ kǝmǝ ka nkpe mfó úkatɛyi asa nnya kenke Yesu díyifo útǝ wǝ .
Lefe nǝ Yesu dísinkli úsu ɔ́yila ditumbukplɛ nǝ nkpe mfó , betidi bamfó áfo wǝ kukɔnɔ , itsyise mǝmblɛ ǝsiǝ bákabe wǝ kusu .
Mfó nya osani wǝ baakpo Yairo wǝ lídi Yudafɔ eto katsyakɔ eto uninǝ ɔni ǝbǝ óse akonki lǝ Yesu eto akɔ nya ɔ́lɛ wǝ lekpakpa nkǝ utǝkǝko wǝ lǝ besu wǝ diyo ,
itsyise wǝ ubisiobi ɔni wǝ díkafo fe alɛ lefosi ǝnuǝ , labe ɔlɛ bufi nya okpe lǝ ukpǝ ku mǝnkpǝ eto nti . Se Yesu lɛyɛ ɔntɔɔ , betidi kpǝ ǝtǝkǝko wǝ báma wǝ bákpe .
Nya lǝ betidi bamfó ntii , usio wǝ kɔtɔ díkakpo itǝ lefosi alɛ ǝnuǝ sɔ̃ɔ̃ tsya akɛ mǝ lenti . Usio ǝmfo ábiasǝ wǝ atabi kenke nkǝ lǝ otsya wǝ bufi bomǝ , fɛɛ ókplatsya ɔ́nɔ .
Ɔ́yɛ buɛɛ lǝ Yesu eto kama lǝ betidi nti nya útidi wǝ awu eto kotosi . Lamfolamfo kɔtɔ komǝ áyɛ wǝ bokpo .
Mfó nya Yesu lɛtɔ nkǝ , “ Owoe dítidi mɛ ? ” Fɛɛ kuutsyuǝ saa mántɔnɔ . Mfó nya Petro lɛtɛyi wǝ nkǝ , “ Boanto , be kase betidi kpǝ ntǝkǝko fǝ nya bama fǝ bakpe ! ”
Tsyaa , Yesu átɛyi nkǝ , “ Nnyi miǝ utidi utsyuǝ étidi mɛ , itsyise ǝsuǝale ǝtsyuǝ ábɔ lǝ mɛ ǝsuǝ . ”
Se usio ǝmǝ léte nkǝ wǝmbofo ǝsuǝ bɔbiɔsǝ esoo , útsyiko butinkǝ nya óse akonki ókpe disi kasɔ lǝ Yesu eto akɔ . Mfó nya ɔ́tɛyi lesa nǝ eso útidi Yesu eto awu lǝ betidi ba kenke eto ǝnǝmi . Nya úlǝkǝ ɔ́tɛyi lesa nǝ eso útidi wǝ awu ku kase bufi bomǝ lɛyɛ wǝ lamfolamfo .
Lǝ nyamfo eso Yesu átɛyi wǝ nkǝ , “ Mɔ ubisiobi , fǝ bofokanɔ átsya fǝ . Su lǝ diyuǝ ǝsuǝ . ”
Lefenǝ Yesu nsi ɔnlɛ etiki budii , ɔtɔyɛ ɔni ǝbǝ údufǝ wǝ dítsyi Yudafɔ eto katsyakɔ eto uninǝ wǝ baakpo Yairo ɔflɔ . Nya úbǝ ɔ́tɛyi wǝ nkǝ , “ Fǝ ubisiobi ǝmǝ ébukpǝ koko , nyaso yɛ oteasa ǝmǝ bulǝ . ”
Fɛɛ Yesu ánɔ ditiki nǝmǝ nya ɔ́tɛyi Yairo nkǝ , “ Mante sikpi . Fǝ fo anɔ fǝ ubi ǝmǝ ebɔkɛ ale . ”
Lǝ lefe nǝ bésu bédufǝ Yairo eto diyo mfóo , wǝntǝ utidi saa kusu nkǝ udufǝ diyo kafo enso Petro ku Yohanes ku Yakobo ku ubisiobi ǝmǝ eto anto ku ambe hã .
Nya betidi kpǝ díńyǝ mfó banlɛ nku buwi ku kudu lǝ ubi ǝmǝ eso . Mfó nya Yesu lɛtɛyi mǝ nkǝ , “ Biensiwi keku . Ubi ǝmǝ mǝnkpǝ . Selabe ete ɔnlɛ . ”
Mfóo , nya mǝmblɛ dímǝ wǝ , itsyise mǝ yi bǝnkǝ úkpǝ .
Yesu ákɔbe wǝ lǝ kɔni nya ókpadi wǝ nkǝ , “ Ubi , taka ǝńyǝ ! ”
Usiobi ǝmǝ ésinkli úbǝ nkpǝ nya ótaka úńyǝ lamfolamfo . Nya Yesu lɛtɛyi mǝ nkǝ bǝtǝ ubisiobi ǝmǝ lesatsyuǝ lǝ udi .
Asa nyamfo kenke éyifo wǝ antomǝ yanii , fɛɛ Yesu ǝkǝ mǝ ato nkǝ bantɛyi utidi saa lesa nǝ díbǝ mfó .
Lǝ nyamfó eto kamaa , Yesu ákpadi wǝ bakasebi lefosi inuǝ bamfó óboko wǝ akɔ nya útǝ mǝ kusu ku ǝsuǝale lǝ befi bala awɔnɔ bua kenke ku lǝ batsya efimbi akpa akpa tsya .
Nya óla mǝ ótsyese nkǝ besu bedi betidi etiki itsyi lǝ Onanto eto sekakedikɔ ǝsuǝ lǝ batsya befimfi bufi .
Fɛ booduu , Yesu átɛyi mǝ nkǝ , “ Bientsyi kulesa bisuko lǝ mi esu bɔyɛ ǝsuǝ fe uyilɛlɛ nye fe mba laadia asa eto katobe nye didisa nye atabi . Nya bientsyi akpesa bamba kulaa tsya .
Diyo nǝ kee baafo mii , bisiǝ mfó isu ese lefe nǝ ke biudu lǝ umǝ ǝmǝ .
Nya kaka ke bamfo mii , bidu lǝ umǝ ǝmfó lǝ bɛflɛ mi akpa eto utembu bekpo mfó . Nyamfo loote Onanto eto kotonǝnǝ eto ditsyǝbi nǝ lǝǝbǝ bubǝ itǝ lǝ umǝ ǝmǝ . ”
Nya bakasebi bamǝ dídu bésu bátsyilama mbuto bomǝ kenke nya bédi Onanto eto Ditiki Sɛɛ nǝmǝ , bátsya befimfi kalebe saa tsya .
Se Oka Herodes wǝ nlɛ seka budi lǝ Galilea eto kasɔ lɛnɔ asa nnya kenke nlɛ bubǝǝ , wǝ nsusu ǝlǝ wǝ itsyise betidi bǝtsyuǝ lɛ bɔtɛyi bǝnkǝ Ntuflǝsǝtidi Yohanes ni nwǝ disi ótaka utsyi ɔkɔmǝ úbǝ nkpǝ .
Nya bǝtsyuǝ tsya nlɛ bɔtɛyi bǝnkǝ Elia ni nwǝ disi úsinkli úbǝ . Nya bǝtsyuǝ tsya nlɛ bɔtɛyi bǝnkǝ Onanto eto bǝnyɛlǝkǝtidi koko bǝtsyuǝ eto ɔni uni wǝ dísinkli úbǝ nkpǝ .
Mfó nya Oka Herodes lɛtɛyi nkǝ , “ Mɔ dítǝ kusu miǝ bala Yohanes eto disi , nyaso owoe uni wǝ disi úbǝ ɔnlɛ asa nyamfo buyifo nya maanɔ wǝ diye mfo ? ” Nyaso Oka Herodes kábɛbɛ kusu ko wɔɔyɛ lǝ unyǝ Yesu .
Se bakasebi bamǝ dísinkli bǝbǝ bátɛyi Yesu lesa saa nǝ béyifo . Mfó nya ókpa mǝ hã ɔ́yɛnko nya bédu bésu umǝ wǝ baakpo Betsaida .
Se betidi kpǝ lɛnɔ nkoo , bǝtǝkǝko wǝ bésu mfó . Yesu tsya áfo mǝ nya údi mǝ etiki utsyi lǝ Onanto eto sekakedikɔ ǝsuǝ , nya ótsya mba bufi nlɛ bulǝ .
Se kale nlɛ boloo , lefosi bakasebi inuǝ bamǝ ǝbǝ Yesu ɔflɔ nya bátɛyi wǝ bǝnkǝ , “ Tǝ lǝ betidi bamfo lǝ bedu lǝ besu mbuto bo nkpe lǝ lekpake mfó , lǝ babɛbɛ lesa ku kasɔnɔkɔ , itsyise mfo eyifo ntɛnti . ”
Nya Yesu lɛtɛyi mǝ nkǝ , “ Bitǝ mǝ lesatsyuǝ lǝ bedi . ” Mfó nya bátɛyi wǝ bǝnkǝ , “ Didisa nǝ bɔnlɛ mfo eyifo abolo anɔ ku akpɛ ǝnuǝ . Ala fǝ busu boya lesa boboko betidi kpenkpe bamfo ? ”
Nya basani bamǝ eyifo akpi anɔ . Mfó nya Yesu lɛtɛyi wǝ bakasebi nkǝ , “ Bitǝ lǝ betidi bamǝ lǝ bǝsiǝ lǝ etsyukpa etsyukpa fe betidi awosi anɔ anɔ . ”
Nya se bakasebi bamǝ ditǝ bǝsiǝ nko ,
Yesu éfi abolo anɔ ku akpɛ ǝnuǝ nyamǝ nya óbesǝ wǝ ǝnǝmi kato . Ɔ́sɔ Onanto ani , úbudi nnya nya úfi útǝ wǝ bakasebi nkǝ befi besiǝ bǝtǝ betidi bamǝ .
Nya mǝmblɛ dídi bémi nya bakasebi bamǝ lɛsɛ nnya wɛlɛwɛlɛ díbu nya íyi etsyitsya lefosi ǝnuǝ .
Diyi lɔni se Yesu mate nlɛ ola botoo , wǝ bakasebi ǝbǝ wǝ ɔflɔ . Nya ɔ́tɔ mǝ nkǝ , “ Owoe betidi laatɛyi bǝ wǝ mini ? ”
Mfó nya bǝlǝkǝ kɛnyɛ bátɛyi bǝnkǝ , “ Bǝtsyuǝ aatɛyi bǝnkǝ fǝ ni Ntuflǝsǝtidi Yohanes . Betsyuǝ tsya bǝ Elia . Nya bǝtsyuǝ laatɛyi bǝ Onanto eto unyɛlǝkǝtidi koko eto ɔni wǝ disi úsinkli úbǝ nkpǝ feni . ”
Mfó nya ɔ́tɔ mǝ nkǝ , “ Nya mimii , owoe biebu biǝ wǝ mini ? ” Mfó nya Petro dítǝ mbuayɛ nkǝ , “ Fǝ ni Nwǝ Onanto Lékpo Ɔhile Utsyǝ . ”
Yesu ǝkǝ mǝ ato kekleke nkǝ bántɛyi utidi saa ditiki nǝmfo .
Yesu esi ɔ́tɛyi mǝ nkǝ , “ Ele bǝ ibǝ bǝ mɔ , Utidi Eto Ubi , nyǝ kanyi tinti lǝ beninǝ ku besumunyǝ eto beninǝ ku afi eto bateasa eto ani nya bɔɔni mɛ boolo mɛ . Fɛɛ lǝ diyi tsyǝfǝ esuǝǝ , Onanto ebotakasǝ mɛ utsyiko ɔkɔmǝ mbǝ nkpǝ . ”
Mfó nya ɔ́tɛyi mǝmblɛ kenke nkǝ , “ Lǝ utsyuǝ ala nkǝ wǝǝtǝkǝko mɛɛ , ele bǝ ulǝkǝ wǝ ato ku wǝ ǝsuǝ utsyiko lǝ wǝ alasa ǝsuǝ nya lǝ utsyi wǝ uyikabie utǝkǝko mɛ diyi saa .
Itsyise utidi saa wǝ laala nkǝ waata wǝ disi eto nkpǝ , woonyansǝ mu . Nya utidi saa wǝ loonyansǝ wǝ nkpǝ nkǝ lǝ utǝkǝko mɛ , wuunyǝ nkpǝ manlo .
Nte kutǝkǝ ko utidi luunyǝ lǝ únyǝ kawunsiǝ ka kenke eto bikǝ nya ónyansǝ wǝ nkpǝ manlo ?
Lǝ mɔ ku mɔ asa nnya maate kenke álɛ utidi utsyuǝ kofanii , wǝ tsya ebɔlɛ Utidi Eto Ubi kofani lǝ lefe nǝ uubǝ lǝ wǝ diyǝnde ku wǝ Anto eto diyǝnde ku batɔnkpe kɛnkɛ kenke eto diyǝnde ǝsuǝ .
Nlɛ mi bɔtɛyi sitinti minkǝ mi bǝtsyuǝ ba nkpe mfoo , embukpǝ isu ese lefe nǝ bǝnyǝ Onanto sekadidi siamǝ . ”
Fe Kɔsida kɔni eto kama se Yesu lɛtɛyi nyamfoo , ókpa Petro ku Yohanes ku Yakobo ɔ́yɛnko bésu bábe kɔtini besu ko disinti ola katokɔ .
Se ɔnlɛ ola botoo , wǝ ǝnǝmi eto ditsyǝbi afloma nya wǝ awu nnya onkpe léfloma iflubi futututu ɛnlɛ boto lǝ ǝnǝmi .
Lamfolamfoo , betidi inuǝ bǝtsyuǝ ǝbǝ bǝńyǝ lǝ wǝ ɔflɔ ba ni Moses ku Elia nya banlɛ wǝ etiki budinko .
Bábɔ ku Onanto eto sekakedikɔ eto diyǝnde nya bédi etiki ku Yesu itsyi lǝ kusu ko diyifo Onanto eto lelabi nkǝ ɔyɛ lǝ ko ǝsuǝ lǝ ukpǝ lǝ Yerusalem .
Petro ku wǝ bǝtsyuǝ álabe selabe sio sio sio , tsya básankli bǝnyǝ diyǝnde kplɛ nǝ ǝsuǝ Yesu lɛkɛ ku betidi inuǝ ba wonko mǝ díńyǝ mfó .
Se betidi inuǝ bamfo nlɛ budu lǝ Yesu flɔɔ , Petro átɛyi Yesu nkǝ , “ Bonamute , bo mfo bubǝ alɛkɛ itǝ bo tinti ! Tǝ lǝ boto ebu ǝtsyǝ mfo . Lɔni itǝ fǝ , lɔni itǝ Moses , nya lɔni tsya itǝ Elia . ” Nya asa nnya ɔnlɛ bɔtɛyi mfo kenkee , wóante lefe nǝ ɔ́tɛyi nnya tsya .
Lefe nǝ úńyǝ ɔnlɛ etiki budii , lɛtɔntɔ ábɔ díti mǝ kenke . Nya bakasebi bamǝ léte sikpi lǝ lefe nǝ lɛtɔntɔ nǝmfo léba lékpo mǝ lǝ ǝsuǝ .
Mfó ǝmǝ bánɔ ɔkɔɛ utsyuǝ lǝ lɛtɔntɔ nǝmǝ kafo wǝ lɛtɛyi nkǝ , “ Nyǝ nwǝ mfo ni mɔ Ubi Wǝ Bákpo Ɔhile Bǝtsyǝ . Bitsyue wǝ ditiki koto ! ”
Se ditiki eto ɔkɔɛ ǝmǝ lélaa , bǝnyǝ bǝnkǝ Yesu mate ete díńyǝ mfó . Bakasebi bamǝ éfi nnya bǝnyǝ mfó bákula , bántɛyi utidi saa nnya kulesa lǝ lefe nǝmǝ .
Se kale dísiǝǝ , Yesu ku wǝ bakasebi itsyǝ bamǝ áyifǝ betsyi kɔtini komǝ ǝsuǝ bǝbǝ kasɔ . Nya bǝbǝ bétu betidi kpǝ bǝtsyuǝ .
Mfó ǝmǝ nya osani utsyuǝ léfa ɔ́tɛyi nkǝ , “ Oteasa ! Nlɛ fǝ lekpakpa , be mɔ ubi ǝmfo ! Wǝ ete ni mɔ ubi nɛ !
Lɛwɔnɔ bua ditsyuǝ ǝsiǝ wǝ lǝ ǝsuǝ nya diǝtǝ woafa bembembe . Diǝtinkǝsǝ wǝ kekleke kǝmuǝ wǝ kasɔ lǝ kasɔ nya waafo afabe nya efu laabɔ wǝ lǝ kɛnyɛ . Yeeyifo wǝ nko kekleke kaklɛ fɛ lɛwɔnɔ nǝmǝ laataka lǝ wǝ ǝsuǝ .
Nlɛ fǝ bakasebi lekpakpa minkǝ bala lɛwɔnɔ bua nǝmǝ bǝtǝ mɛ , fɛɛ bámfo ni bola . ”
Mfó nya Yesu lɛtɛyi mǝ nkǝ , “ Mi mmi eto betidi , beso biamfo mɛ kanɔ nya bitidi ato mmǝ ? Nte lefe nǝ eto okle ele bǝ mfi nkɛ mi lǝ ɔflɔ isu ese ? Nya nte lefe nǝ sɔ̃ɔ̃ ele bǝ nkpe utu ntǝ mi fɛ lǝ ndu mi lǝ ɔflɔ . ” Nya ɔ́tɛyi osani ǝmǝ nkǝ , “ Kpa fǝ ubi ǝmǝ aboko mfo . ”
Kase ubi ǝmǝ nlɛ bubǝ koo , lɛwɔnɔ nǝmǝ ko dísiǝ wǝ lǝ ǝsuǝ dímuǝ wǝ lɛsɔ lǝ kasɔnti nya dítinkǝsǝ wǝ . Mfó nya Yesu díti lɛwɔnɔ nǝmǝ kusu nya ótsya ubi ǝmǝ nya úfi wǝ útǝ wǝ anto .
Onanto eto ǝsuǝale kplɛ nyamfo éyifo betidi bamfó kenke yanii . Yesu eto eyifosa kenke édufǝ mǝ lǝ ǝsuǝ iyifo mǝ yanii lǝ lefe nǝ Yesu lɛtɛyi wǝ bakasebi nkǝ ,
“ Bianta lesa nǝ mǝǝbǝ mi bɔtɛyi ǝsuǝ ! Nyamblɛ ebubǝ itǝ itsyi lǝ Utidi Eto Ubi ǝsuǝ , buufi wǝ bakpe lǝ betidi eto ani . ”
Fɛɛ wǝ bakasebi bamǝ mánnɔ asa nyamfo eto kasɔ . Iyifo lesa nǝ béfi bákula mǝ , fɛɛ báte sikpi lǝ kase bɔɔtɔ wǝ lesatsyuǝ itsyi lǝ nnya ǝsuǝ lǝ banɔ kasɔ .
Kǝnǝ kǝtsyuǝ ǝbǝ kédufǝ lǝ bakasebi bamǝ nti itsyi lǝ futsyuǝ ni ɔkplɛnyǝ onso lǝ mǝ nti .
Nya se Yesu léte mǝ nsusu esoo , úfi dikpefi ditsyuǝ úbǝ úńyǝnsǝ lǝ mǝ ǝnǝmi .
Mfó nya ɔ́tɛyi mǝ nkǝ , “ Utidi wǝ ke loofo dikpefi nǝmfo lǝ mɔ diye ǝsuǝǝ , ófo mintsya . Nya utidi wǝ loofo mɛɛ , oofo utidi wǝ létsyese mɛ . Itsyise utidi wǝ laabokosǝ ǝsuǝ kasɔ kenke lǝ mi ntii , wǝ ni utidi wǝ nso kenke nɛ . ”
Mfó ǝmǝ nya Yohanes lɛtɛyi wǝ nkǝ , “ Bonamute , búnyǝ utidi ɔni wǝ nlɛ awɔnɔ bua bola kǝlǝkǝ lǝ fǝ diye ǝsuǝ nya bɔ́tɛyi wǝ boǝnkǝ úsinkli ɔyɛ , itsyise umbǝ bo lenti . ”
Mfó nya Yesu lɛtɛyi wǝ bakasebi bamǝ nkǝ , “ Bienti wǝ kusu , bete biǝnkǝ uńyǝ mi kama . ”
Nya se lefe nǝ ele bǝ Onanto kpa Yesu usuko kato nlɛ boyoo , Yesu áse uyi nkǝ wuusu Yerusalem .
Ótsyese batɔnkpe bǝtsyuǝ nkǝ bátɔ bésu umǝ utsyuǝ wǝ nkpe lǝ Samaria eto kasɔ lǝ besu bǝmuǝ ǝsuǝ bǝtsyǝ itǝ wǝ bubǝ .
Fɛɛ se umǝ ǝmfo eto betidi léte bǝ wɔɔyɛ mfo ofe lǝ ɔtɔ lǝ Yerusalem esoo , bámfo wǝ .
Mfó se bakasebi ba ni Yohanes ku Yakobo dínyǝ nko esoo , bátɔ Yesu bǝnkǝ , “ Bonamute , aala fǝ bokpadi ute utsyi kato ubǝ ɔtsylɔsǝ mǝ ? ”
Mfó nya Yesu lɛtsyi ɔ́wuninsǝ , úyenki ókpe mǝ .
Nya Yesu ku wǝ bakasebi bamǝ léfe bésu umǝ bamba .
Se banyɛ bantɔɔ , osani utsyuǝ átɛyi Yesu nkǝ , “ Muutǝkǝko fǝ nsu kaka ke fantɔ . ”
Mfó ǝmǝ nya Yesu lɛtɛyi wǝ nkǝ , “ Nkpaflɔbɛ kpe ǝbiǝ nnya kafo baalabe , nya baklɔbɛ nkpe ayo . Fɛɛ Utidi Eto Ubi ǝmbǝ kaka wuuluǝ wǝ disi . ”
Nya Yesu lɛtɛyi utidi bamba nkǝ , “ Tǝkǝko mɛ . ” Fɛɛ utidi ǝmfo nkǝ , “ Bonamute , tǝ mɛ kusu lǝ nsu mbikǝ mɔ anto fɛ . ”
Mfó ǝmǝ nya Yesu lɛtɛyi wǝ nkǝ , “ Tǝ mba nsi nkpǝ fe bekpǝnkpǝ lǝ besu bebikǝ mǝ bekpǝnkpǝ tsyuǝ . Nya mii , bisu bikatɛyi Onanto eto sekakedikɔ eto ditiki nǝmǝ . ”
Utidi ɔni tsya nkǝ , “ Bonamute , muutǝkǝko fǝ . Fɛɛ tǝ mɛ kusu lǝ nsu nkla mɔ betidi fɛ . ”
Mfó nya Yesu lɛtɛyi wǝ nkǝ , “ Nwǝ ditsyǝ keyifo kasɔ ku dinwuǝ , fɛ weesinkli kabe kamaa , mǝńyǝ utǝ keyifo kǝtǝ Onanto eto sekakedikɔ . ”
Lǝ nyamfo eto kamaa , Bonamute ǝlǝkǝ betidi fosi akuanse ku inuǝ bamba nya óla mǝ ótsyese inuǝ , inuǝ nkǝ besu kǝmǝ ku mbuto bo útsyue útsyǝ nkǝ lǝ usu ɔyɛ ofe .
Nya ɔ́tɛyi mǝ nkǝ , “ Bɛkuɛnkǝ bia díkayo bulǝkǝ fui , fɛɛ beyifoyifo bamǝ emfui . Nyaso bɛlɛ ɔkuɛnsate ǝmǝ lekpakpa lǝ otsyese beyifoyifo lǝ bǝbǝ bawunsǝ lǝ bǝlǝkǝ bɛkuɛnkǝ biamǝ .
Bisu ! Nlɛ mi botsyese fe asamubi lǝ bekiti eto nti .
Bientsyi atabitobe nye asatɔtɔ eto katobe nye afokpa , nya biǝnńyǝ lǝ kusu bisiǝsǝ kuutsyuǝ saa .
“ Diyo saa biudufǝ , bisiǝsǝ mǝ bɛtɛyi biǝnkǝ , ‘ Diyuǝ itǝ diyo nǝmfo ku ni betidi . ’
Nya lǝ utidi utsyuǝ wǝ laala diyuǝ kpe lǝ mfóo , bitǝ lǝ mi diyuǝ lǝ ditǝkǝko futsyǝ ǝmǝ . Fɛɛ lǝ kuutsyuǝ saa ǝmbǝ lǝ mfóo , bidu ku mi diyuǝ eto kǝsiǝ kamǝ .
Bisiǝ lǝ diyo nǝ ke bɛsɔnɔ . Nya lesa saa nǝ ke boofi bǝtǝ mi , bidi lǝ binǝ faa . Itsyise uyifoyifo saa , ǝńyǝ itǝ kayofofo . Biekedu lǝ diyo lɔni bisu lebamba .
“ Nya umǝ saa wǝ báfo mii , bidi lesa saa nǝ bootǝ mi .
Betsya befimfi ba nkpe lǝ umǝ ǝmǝ . Nya bɛtɛyi umǝ ǝmǝ eto betidi biǝnkǝ , ‘ Onanto eto sekakedidi ebɔfi mi . ’
Fɛɛ lǝ bisu umǝ utsyuǝ nya báni bámfo mii , bidu bisu obia nti lǝ bɛtɛyi biǝnkǝ ,
‘ Mi umǝ ǝmfo eto utembu bo nkpo bo lǝ akpa kulaa tsyaa , nnyǝ mu bɔ́flɛ bókpo mi mfo . Fɛɛ bekloma biǝ Onanto eto sekadidi eto lefe ebɔfi mi ! ’
Nya nlɛ mi bɔtɛyi sitinti kekleke minkǝ lǝ diyi nǝ bookponko betidi lekpo ayoo , Onanto ebunyǝ Sodom eto umǝ kulaa tsya kaminsǝ eso umǝ ǝmfo .
“ Mbɔbɔɛ mǝǝtǝ mi Korasimfɔ ! Nya mbɔbɔɛ mǝǝtǝ mi Betsaidafɔ ! Itsyise lǝ ayanisa nnya mínyifo lǝ mi nti ete mínyifo lǝ Tiro ku Sidon eto kǝmǝ bua inii , eni bǝsiǝ lǝ kasɔ , béfi afianku báyimi , bédiki ntɔ lǝ ǝsuǝ , nnya léte bǝnkǝ báni abua nnya béyifo !
Onanto ebunyǝ Tiro ku Sidon eto kǝmǝ kaminsǝ eso mi lǝ Lekpoyi ǝsuǝ .
Nya fǝ Kapernaum eto umǝ , bubu fanlɛ fǝ babesǝ fǝ ku fǝ betidi kato eso ? Bɔɔtsylɔsǝ mi , bato mi bakpe lǝ ute ! ”
Mfó nya Yesu lɛtɛyi wǝ bakasebi nkǝ , “ Utidi wǝ ke lɔɔnɔ mi ditikii , mɔ ditiki ɔnɔ . Nya utidi saa wǝ lɛni mii , mɔ ɔ́ni . Nya utidi saa wǝ lɛni mɛ , wote nkǝ ɔ́ni Onanto wǝ létsyese mɛ . ”
Betidi fosi akuanse ku inuǝ bamǝ ésinkli bǝbǝ ku disuǝyuǝ . Nya bǝbǝ bátɛyi wǝ bǝnkǝ , “ Bonamute , awɔnɔ bua kulaa tsya étsyue bo ditiki koto se bóla nnya búlǝkǝ lǝ fǝ diye ǝsuǝ . ”
Yesu átɛyi mǝ nkǝ , “ Nnyǝ Obonsam se ófankli útsyi kato úbǝ kasɔ fe ofamfa seka .
Bɛnɔ kukɔnɔ ! Ntǝ mi ǝsuǝale bǝ biofo buńyǝ lǝ bawa ku bakpoe ǝsuǝ . Ku lǝ beso olontidi eto ǝsuaǝle kenke ani nya kulesa saa embuyifo mi .
Fɛɛ yenyifo mi disuǝyuǝ bǝ awɔnɔ bua etsyue mi ditiki ato . Bomu binyǝ disuǝyuǝ bǝ Onanto áwɔni mi aye ókpe lǝ wǝ sekakedikɔ kato . ”
Lǝ lefe nǝmfo ǝsuǝǝ , Lɛwɔnɔ Kɛnkɛ ákpe disuǝyuǝ lǝ Yesu ǝsuǝ kenke nya Yesu lɛtɛyi nkǝ , “ Anto , kato ku kasɔ eto Onamute , maasɔ fǝ ani , itsyise asa nnya féfi fákula bekuente ku babesibe , ǝlǝkǝ nnya áte mba lenni kulesa ku mba nte fe bekpefi . Sitintii , Anto , nko nkpe fǝ ɔkɔɛ nɛ . ”
Nya usi ɔ́tɛyi nkǝ , “ Mɔ Anto éfi asa nnya kenke utǝ mɛ . Kuutsyuǝ saa enyi nwǝ ni Onanto eto Ubi ǝmǝ , enso Onanto mate hã . Nya kuutsyuǝ saa lenyi utidi wǝ Anto ǝmǝ tsya ni , enso wǝ Ubi ɔni kplo wǝ mate hã ku betidi ba Ubi ǝmǝ dílǝkǝ nkǝ bate Anto ǝmǝ tsya . ”
Nya Yesu lɛtsyi ɔ́wuninsǝ óbe wǝ bakasebi bamǝ nya ɔ́tɛyi mǝ mate buɛɛ nkǝ , “ Ǝsuǝ yuǝ mi sitinti bǝ bɛlɛ asa nnya bɛnlɛ bunyǝ mfo bunyǝ !
Nlɛ mi bɔtɛyi minkǝ , Onanto eto bǝnyɛlǝkǝtidi kpǝ ku baka tsya ála bǝ lǝ bǝnyǝ lesa nǝ bɛnlɛ bunyǝ , fɛɛ bǝnnyǝ , nya lǝ bánnɔ lesa nǝ bɛnlɛ bɔnɔ , fɛɛ bɔ́nnɔ . ”
Kɔfi eto oteasa utsyuǝ ǝbǝ nkǝ woato Yesu obe . Nya ɔ́tɔ wǝ nkǝ , “ Oteasa , be ele bǝ nyifo fɛ lǝ nyǝ nkpǝ manlo ? ”
Yesu ǝtǝ mbuayɛ ɔ́tɔ wǝ nkǝ , “ Be Asawɔniwɔni Kɛnkɛ eto Kukue lɛtɛyi ? Nya ntsyǝ faanɔ ditiki nǝmǝ kasɔ ? ”
Nya osani ǝmǝ dítǝ mbuayɛ nkǝ , “ La Bonamute Onanto ku fǝ utu kenke , ku fǝ lɛwɔnɔ kenke ku fǝ ǝsuǝale kenke ku fǝ nsusu kenke tsya , nya laala fǝ ɔyimitsyuǝ fe fǝ ǝsuǝ ke . ”
Mfó nya Yesu lɛtɛyi wǝ nkǝ , “ Átɛyi ɛlɛkɛ nko . Yifo nko ete ebunyǝ nkpǝ manlo . ”
Fɛɛ se kɔfi eto oteasa ǝmǝ léla lǝ utǝ wǝ ǝsuǝ lɛbɛ esoo , usi ɔ́tɔ Yesu nkǝ , “ Owoe ni mɔ ɔyimitsyuǝ ? ”
Mfó nya Yesu dítǝ mbuayɛ nkǝ , “ Lefe ditsyuǝ nǝ léfe mǝǝ , osani utsyuǝ étsyi Yerusalem ɔ́tɔ lǝ Yeriko nya beyu dímuǝ wǝ lǝ kusu . Báblɛ wǝ nya bǝlǝkǝ wǝ bikǝ kenke lǝ ǝsuǝ nya báyani wǝ betsyǝ mfó lǝ ukpǝ ku mǝnkpǝ eto nti .
Íbǝ bǝ Onanto eto usumunyǝ utsyuǝ ǝbǝ ɔlɛ bɔyɛ kafe lǝ kusu komǝ mfó . Fɛɛ se únyǝ utidi ǝmfo lǝ kusu ɔflɔ , ɔ́yɛ lǝ lekpake bamba fe údu .
Nko kǝ Lewinyǝ , utsyuǝ tsya díbǝ ɔ́yɛ mfo ɔnlɛ bofe . Nya se únyǝ osani ǝmǝ , wuntsya áyɛ lǝ ɔflɔ bamba ófe údu .
Fɛɛ Samarianyǝ utsyuǝ wǝ dibǝ ɔ́yɛ lǝ kusu mfo ɔnlɛ bofe , ǝbǝ útu utidi ǝmǝ . Nya se únyǝ wǝ , wǝ asa ǝnǝ wǝ kafo .
Ɔ́yɛ úsu wǝ ɔflɔ nya úfi nnuǝbi ku ntǝ ókpo lǝ wǝ afabe nyamǝ ǝsuǝ nya ókle nnya kenke , nya útsyi osani ǝmǝ útǝkǝ lǝ wǝ ubuki ǝsuǝ . Nya úfi wǝ úsuko bafɔ eto kasɔnɔkɔ nya ɔ́lɛ wǝ ola óbe wǝ .
Se kale disiǝ , úlǝkǝ atabi ǝtsyuǝ útǝ nwǝ laabe bafɔ eto kasɔnɔkɔ kamǝ nya ɔ́tɛyi wǝ nkǝ , ‘ Kalɛ wǝ ola . Nya lǝ nsinkli mbǝ nlɛ bofe mfoo , moofo fǝ lesa nǝ ke fesi fábiasǝ lǝ wǝ bobe ǝsuǝ . ’ ”
Mfó ǝmǝ nya Yesu lɛtɔ afi eto oteasa ǝmǝ nkǝ , “ Nya lǝ fǝ nsusu ǝsuǝ , betidi itsyǝ bamfo nti eto owoe lǝ fǝ ǝnyǝsa ǝsuǝ , ni utidi wǝ didufǝ lǝ bewudifɔ bamfo eto ani eto ɔyimitsyuǝ ? ”
Afi eto oteasa ǝmǝ ǝtǝ mbuayɛ nkǝ , “ Utidi wǝ dinyǝ wǝ kaminsǝ . ” Nya Yesu lɛtɛyi wǝ nkǝ , “ Fintsya su lǝ esu eyifo nko . ”
Se Yesu ku wǝ bakasebi lɛyɛ lǝ kusu bantɔ , bésu bedufǝ kebuto kǝtsyuǝ . Usio utsyuǝ wǝ baakpo Marta ákpa wǝ úsuko wǝ diyo .
Ɔyimisio utsyuǝ akɛ Marta wǝ baakpo Maria . Usio ǝmfo ǝsiǝ lǝ Yesu ɔflɔ nya ɔnlɛ wǝ asa nnya ɔnlɛ bote bɔnɔ .
Diyo bobe eto asa nnya dísu ítǝkǝ lǝ Marta mate ǝsuǝ étsyiko wǝ bulǝ . Nya úbǝ ɔ́tɛyi Yesu nkǝ , “ Bonamute , yenyifo fǝ kulesa bǝ mɔ ɔyimisio áyani diyo bobe eto asa buyifo nyamfó kenke utǝkǝ mɛ lǝ ǝsuǝ ? Tɛyi wǝ lǝ ubǝ ɔwunsǝko mɛ ! ”
Nya Yesu lɛtɛyi wǝ nkǝ , “ O Marta ! Be kase fanlɛ ǝsuǝ bulǝ lǝ asa kpǝ ǝsuǝ .
Fɛɛ lesa lɔni ete loohiã bǝ babɛbɛ . Nya lesa nǝmǝ ni nǝ Maria dílǝkǝ nɛ . Nya bensiembofo ni lǝ wǝ ani . ”
Diyi lɔnii , Yesu ákɛ lǝ kalebe kǝtsyuǝ ókato ola . Se ólosǝ , wǝ bakasebi eto ɔni , ǝbǝ wǝ ɔflɔ úbǝ ɔ́tɛyi wǝ nkǝ , “ Bonamute , te bo kase buukato ola fe kase Yohanes léte wǝ bakasebi . ”
Mfó nya Yesu lɛtɛyi mǝ nkǝ , “ Lǝ bɛlɛ ola botoo , bɛtɛyi biǝnkǝ , ‘ Bo Anto , tǝ lǝ bakpasǝ fǝ diye . Fǝ sekadidi lǝ sibǝ . Beyifo lǝ fǝ lelabi ǝsuǝ lǝ kasɔ mfo fe kase inte kato .
Tǝ bo bo diyi saa eto didisa .
Nya lǝ efi bo abua atsyɛ bo , fe kase bo tsya leefi katsyɛ utidi saa wǝ laata bo kebu . Nya mǝntǝ lǝ budufǝ lǝ botokabe ǝsuǝ nya le ǝlǝkǝ bo etsyiko lǝ abua ǝsuǝ . ’ ”
Nya Yesu lɛtɛyi wǝ bakasebi nkǝ , “ Lǝ ibǝ bǝ mi nti eto utsyuǝ áyɛ úsu wǝ ɔyɛtsyuǝ eto diyo ku ntsyenti úsu ɔ́tɛyi wǝ nkǝ , ‘ Ɔyɛtsyuǝ , dia ǝlǝmbo ǝtsyǝ ǝtsyuǝ ǝtǝ mɛ ,
itsyise mɔ ɔyɛtsyuǝ ɔni etsyi kusu ubǝ ɔsɔnɔ mɛ mɔmɔ . Nya didisa saa ente muutǝ wǝ ! ’
“ Nya fǝ ɔyɛtsyuǝ ǝmǝ lɛtɛyi fǝ nkǝ , ‘ Mǝmbǝ ǝlǝ mɛ ! Bonko mɔ bebi ebolabe nya búti siku lǝ diyo . Mensi embofo botaka mɔmɔ kǝbǝ kǝtǝ fǝ kulesa . ’
Lǝ íbǝ bǝ ɔ́tɛyi nkoo , be ni lesa nǝ fuuyifo ? Nlɛ mi bɔtɛyi minkǝ lǝ mǝ sɛyɛtsyuǝ mate esoo , wǝmbotaka . Fɛɛ lǝ kase fǝnyǝ fanlɛ wǝ lekpakpa bɔlɛ hã esoo , wootaka utǝ fǝ lesa saa nǝ fanlɛ bɔbɛbɛ .
“ Bɛtɔ asa lǝ befi bǝtǝ mi . Bɛbɛbɛ asa lǝ binyǝ . Bɛsɔ siku lǝ basini mi .
Itsyise utsyuǝ saa wǝ laatɔ asaa , bǝǝtǝ wǝ . Nya utsyuǝ saa wǝ laabɛbɛɛ , wǝǝnyǝ . Nya utsyuǝ saa wǝ laasɔ sikuu , bɔɔsini wǝ .
“ Nya mimba ni bebiantomǝǝ , biefi owa kǝtǝ lǝ lɛkpɛ nǝ ubi lɛtɔ mi eto kɛnyɛ ?
Nye okpoe bomu biefi kǝtǝ wǝ lǝ dikusɛmfɔ nǝ ɔ́tɔ eto kɛnyɛ ?
Mimba ni babuayifo kulaa tsya yi kase buifi asa sɛɛ bitǝ mi bebi . Nya ntsyǝ yuutsyǝ ku Boanto wǝ nkpe kato itǝ bo ? Ntsyǝ yoofó bubǝ bǝ wǝmbufi wǝ Lɛwɔnɔ Kɛnkɛ utǝ betidi ba laatɔ wǝ ? ”
Lefe lɔnii , Yesu ákala lɛwɔnɔ bua nǝ lǝǝndi etiki ketsyiko lǝ osani utsyuǝ ǝsuǝ . Nyaso se lɛwɔnɔ nǝmǝ lɛbɔ lǝ utidi ǝmǝ ǝsuǝ ko , utidi ǝmǝ étsyiko etiki budi . Nyamfo éyifo betidi ba díńyǝ mfó yanii .
Fɛɛ mǝ bǝtsyuǝ átɛyi bǝnkǝ , “ Awɔnɔ bua kenke eto uninǝ wǝ baakpo Beelsebul eto ǝsuǝale ǝsuǝ woafo nya bola kǝlǝkǝ lǝ betidi ǝsuǝ . ”
Nya bǝtsyuǝ tsya léla bǝ baato Yesu babe eso bátɛyi wǝ bǝnkǝ úyifo ayanisa ǝtsyuǝ lǝ ulǝkǝ ote nkǝ Onanto ɔflɔ utsyi .
Fɛɛ Yesu wǝ ate mǝ nsusu lǝ wǝ ǝsuǝ . Nyaso ɔ́tɛyi mǝ nkǝ , “ Sekakedikɔ saa sia lema akpa akpa nya mǝ sɔ̃ɔ̃ nlɛ bɔkpɔ lǝ bǝtsyuǝ ǝsuǝ , sekakedikɔ siamfo eboba . Nya diyo nǝ ke eto betidi lǝǝńyǝ lǝ bǝtsyuǝ ǝsuǝ , diyo nǝmǝ eboba .
Nyaso lǝ boma kpe lǝ Obonsam eto sekakedikɔɔ , ntsyǝ fɛ wǝ sekakedikɔ siamǝ luunyǝ ? Bɛlɛ bɔtɛyi biǝnkǝ maala awɔnɔ bua kǝlǝkǝ ɛyɛ lǝ Beelsebul eto ǝsuǝale nnya wǝǝtǝ mɛ eso .
Nya lǝ Beelsebul ǝsuǝ maala mǝǝ , bawoe ǝsuǝ mba ntǝkǝko mi laayɛ kala awɔnɔ bua kǝlǝkǝ lǝ betidi ǝsuǝ ? Mi kosate eto mba ntǝkǝko mi lɛ bulǝkǝ kate nkǝ bidia baatɛyi .
Owo lo ! Onanto eto ǝsuǝale bomu ǝsuǝ maala awɔnɔ bua kǝlǝkǝ . Nyalɛ nyamfo lɛ bulǝkǝ kate mi wuee nkǝ , Onanto eto sekakedidi ébubǝ sékpe lǝ mi nti koko .
“ Lǝ ǝsuǝaletidi utsyuǝ ǝmuǝ ǝsuǝ ku wǝ bemamakǝ uńyǝ ɔlɛ wǝ diyo bosee , te fǝ bike bia nte wǝ embonya .
Fɛɛ lǝ utidi wǝ nkpe ale nso wǝ ǝbǝ nkǝ woakpɔ ku wǝ nya óso wǝ anii , woalɛ wǝ bemamakǝ bia ǝsuǝ ufi wǝ disi utǝkǝ kafo nya woalɛ utidi ǝmǝ eto bikǝ kafo kesiǝ kǝtǝ bǝtsyuǝ .
“ Utidi wǝ ke lǝmbǝ lǝ mɔ lekpakee , te fǝ uńyǝ lǝ mɛ ǝsuǝ sitinti . Nya utidi wǝ ke laankpa asa kǝtsyǝ ditsyu ku mɛ , te fǝ ɔlɛ nnya busense kewi .
“ Lǝ lɛwɔnɔ bua ábɔ lǝ utidi ǝsuǝǝ , diesu katsyilama nlebe nlebe bo lekoe kabɛbɛ kaka diɔkɛ ditsyǝ ɔnwɛ . Nya lǝ díǝnnyǝ kedufǝkɔɔ , diatɛyi ǝsuǝ nkǝ , ‘ Muusinkli nsu mɔ diyo nǝ mínsiǝ kɔ . ’
Nyaso diesinkli kesu kabe ǝkǝnyǝ nkǝ bákpa diyo nǝmǝ kafo kɛnkɛnkɛ nya lesa saa nte kukɔnɔ .
Lǝ nnya esoo , diabɛbɛ awɔnɔ bua akuanse nnya nkpe disiale enso ni nya bǝǝbǝ bǝ lǝ bǝsiǝ mfo . Lǝ kalosǝkɔ , utidi ǝmfo eto nkpǝ bo woǝsiǝ abia kaso mbo úsiǝ kɔ kulaa tsya . ”
Lefe nǝ Yesu lɛtɛyi asa nyamfoo , usio utsyuǝ wǝ lɛkɛ lǝ betidi bamǝ nti áfa bembembe ɔ́tɛyi nkǝ , “ Onanto lǝ okpo usio wǝ lélé fǝ ku nwǝ dítǝ fǝ lɛmi fáyimi atsyɔ ! ”
Nya Yesu dítǝ mbuayɛ nkǝ , “ Betidi ba laanɔ Onanto eto ditiki nya beeyifo lǝ ni ǝsuǝ , mǝ bomu ele bǝ bǝnyǝ disuǝnyuǝ nɛ ! ”
Nya se betidi bamǝ dítsyiko bufui lǝ Yesu ǝsuǝǝ , úsukosǝ nya ɔ́tɛyi mǝ nkǝ , “ Bebe kase mi mmi eto betidi nkpe sibusufɔ ! Ayanisa eto bulǝkǝ kate nya baala bǝ bǝǝnyǝ , fɛɛ bembunyǝ anyinisa saa enso nya díbǝ lǝ Yona ǝsuǝ seka .
Fe kase Onanto eto unyɛlǝkǝtidi Yona eto ale díbǝ itǝ lǝ Ninivefɔ ǝsuǝǝ , nko ke Utidi eto Ubi tsya eto ale luubǝ fe ditsyǝbi itǝ mmi eto betidi nɛ .
Nya lǝ diyi fɛfɛ eto Lekpoyi ǝsuǝǝ , Besio eto Oka wǝ dítsyi Ɔnwɛdikue ebotaka uńyǝ nya woote mi lɛnimi lǝ lɛwɔ olo mi dikpi , itsyise ótaka útsyi lǝ wǝ kasɔ ka letso famfamfa úsu nkǝ lǝ ɔnɔ Oka Salomo eto kobetete eto asa . Fɛɛ nlɛ mi bɔtɛyi minkǝ utidi wǝ nso Salomoo , wǝ ni nwǝ mfo nɛ .
Ninivefɔ ebotaka bǝńyǝ lǝ Lekpoyi Fɛfɛ ǝsuǝ nya boolo mi mmi eto betidi bamfo dikpi . Itsyise lefe nǝ Yona lɛtɛyi mǝ Onanto eto ditikii , bátsyi báwuninsǝ nya báyɛ mǝ abua buyifo . Fɛɛ nlɛ mi bɔtɛyi sitinti minkǝ , utidi ɔni utsyuǝ kpe lǝ mi nti mfo wǝ lɛmɔ onso Yona kulaa tsya !
“ Utidi kuutsyuǝ saa anto okandiɛ kefi kakula nye kakpe lǝ asa kalɔ . Bomu weefi wǝ kǝtǝkǝ lǝ wǝ kǝtǝkǝkɔ kaka betidi ba lǝǝbǝ mfó luunyǝ asa wue .
Utidi eto ǝnǝmi eyifo fe okandiɛ itǝ wǝ utidi ǝmǝ . Lǝ fǝ ǝnǝmi ǝnyǝ asa kukɔnɔɔ , fǝ utidi ǝmǝ kenke tsya , yuutǝ ǝnyǝ asa ekpa kenke . Fɛɛ lǝ fǝ ǝnǝmi ǝmbǝ kɔnɔɔ , te fǝ fǝ utidi ǝmǝ kenke kpe lǝ ketuntu ǝsuǝ .
Nyaso lɔ abe fǝ ǝsuǝ kukɔnɔ bǝ diyǝnde nǝ nkpe fǝ lǝ ǝsuǝ mamfiani ketuntu .
Lǝ diyǝnde akpasǝ fǝ ǝsuǝ kenke nya fǝ kukalebe saa lǝmbǝ lǝ ketuntu ǝsuǝǝ , te fǝ fǝ kalebe saa ebunyǝ lekpasǝ fe kase okandiɛ lǝǝyǝnde nya wǝ diyǝnde laakpo fǝ lǝ ǝsuǝ seka . ”
Se Yesu dídi etiki ólosǝǝ , Farisinyǝ ɔni utsyuǝ ákpadi wǝ nkǝ ubǝ udi lesa lǝ wǝ diyo . Mfó nya úsu úsiǝ lǝ kasɔ lǝ diyo nǝmǝ lǝ udi lesa .
Íyifo Farisinyǝ ǝmǝ buɛ se únyǝ nkǝ Yesu mǝmflǝ kɔni fe kase mǝ lekpa lete fɛ útsyiko budi .
Nyaso Bonamute Yesu átɛyi wǝ nkǝ , “ Mɔmɔɔ , mi Farisifɔ biǝflǝ mi kedikpɛ ku akɔbe eto kama , fɛɛ lǝ ɔnukualɛ ǝsuǝǝ , biyi ku lefomfi ku asa buayifoyifo sɔ̃ɔ̃ .
Bieninǝ ! Inni Onanto ǝmǝ ete ni nwǝ díyifo asa nnya kenke eto kafo ku kama lee ntsyǝ ?
Bifi lesa saa nǝ nkpe lǝ mi kakpɛ ku akɔbe kafo bitǝ bakombo bǝ lǝ mi lesa saa lǝ ele kɛnkɛnkɛ lǝ Onanto eto ǝnǝmi .
“ Mbɔbɔɛ mǝǝtǝ mi Farisifɔ ! Biefi mi edisa ku mi nyoma eto bekolenkǝ ku seko ku afantosi akpa akpa , nnya laanyi fififi eto lekpafosile kǝtǝ Onanto . Fɛɛ bɛni asa sɛɛ buyifo lǝ kɔnukualɛsu ǝsuǝ nya biannla Onanto tsya . Nyamfo ni lesa nǝ ele bǝ biyifo bɛkɔ lǝ nnya bímfi bɛnlɛ buyifo koko , nya yanle bǝ bilǝkǝ ku kuǝtsyuǝ bitsyɛ kama .
“ Mbɔbɔɛ mǝǝtǝ mi Farisifɔ ! Itsyise biala biǝ biǝsiǝ lǝ nsiǝkɔ kplɛ bo nso lǝ ntsyakɔ . Nya biala biǝ betidi kǝsiǝsǝ mi ku dibu lǝ obia .
“ Mbɔbɔɛ mǝǝtǝ mi , itsyise bite fe edi nnya mbikǝ lǝ kasɔ bǝǝnyǝ kǝtsyǝ lekpo , nya betidi laayɛ lǝ nnya ǝsuǝ kafe itsyise baante nko . ”
Mfó ǝmǝ kɔfi eto oteasa ɔni lǝ mǝ nti átɛyi wǝ nkǝ , “ Oteasa , lǝ atɛyi nyamfo nkoo , áka bontsya . ”
Nya Yesu dítǝ wǝ mbuayɛ nkǝ , “ Mbɔbɔɛ mǝǝtǝ mi afi eto bateasa tsya . Itsyise bietsyisǝ betidi bikǝ bia bembofo butsyi . Nya biemfi nsusu kabe biǝ biawunsǝko mǝ lǝ mi butsyi ǝsuǝ .
“ Mbɔbɔɛ mǝǝtǝ mi sitinti , itsyise béto edi kukɔnɔ bitǝ Onanto eto bǝnyɛlǝkǝtidi . Fɛɛ Onanto eto bǝnyɛlǝkǝtidi bamfoo , lǝ ɔnukualɛ ǝsuǝǝ , mi bana mǝ lélo mǝ .
Nya mi kosatee , bɛtɔnɔ lǝ nyamfo ǝsuǝ biǝ lesa nǝ mi anto mǝ díyifo álɛkɛ . Mǝ lélo Onanto eto bǝnyɛlǝkǝtidi bamǝ nya mi léto mǝ edi .
Nyamfo eso Onanto lǝ wǝ kobetete ǝsuǝ lɛtɛyi nkǝ , ‘ Mootsyese mɔ bǝnyɛlǝkǝtidi ku batɔnkpe nya boolo mǝ bǝtsyuǝ nya bootǝkǝko bǝtsyuǝ kama . ’
Nyaso mi mmi eto betidi kenkee , boonǝ mi koto lǝ Onanto eto bǝnyɛlǝkǝtidi ba kenke bálo idu taa kawunsiǝ eto kasɔ ketsyikokɔ kǝ .
Idu lefe nǝ bálo Abel ibǝ eyo Sakaria wǝ bálo lǝ kedikǝtǝkɔ eto leba ku kakɛnkɛkɔ eto nti . Sitinti minlɛ mi bɔtɛyi minkǝ , Onanto ebunǝ mi , mmi eto betidi ato lǝ nyamfo kenke eso !
“ Mbɔbɔɛ mǝǝtǝ mi kɔfi eto bateasa ! Itsyise diyo nǝ kafo kobe nkpee , bíti ni siku bílǝkǝ safui bídunko . Fɛɛ mi kosate áni biǝ biembudufǝ lǝ ni kafo . Nya bieti betidi bamba ba nlɛ bokplatsya bǝ beedufǝ lǝ ni tsya kusu . ”
Se Yesu dídu lǝ kaka mfóo , Farisifɔ ku kɔfi eto bateasa étsyiko bunyǝnki nya bátɔ wǝ etiki kpǝ ku lɛblɔfi .
Nya banlɛ kusu bɔbɛbɛ lǝ kase bɔɔyɛ bǝmuǝ wǝ lǝ wǝ ditiki ǝsuǝ bǝ ɔtɛyi kabua .
Se betidi akpi akpi bǝtsyuǝ díbǝ bátsya mfóo , itǝ bǝ bétsyiko bǝtsyuǝ bukǝ kamanklii , Yesu étsyiko wǝ bakasebi etiki budi katɛyi nkǝ , “ Bebe sinini lǝ Farisifɔ eto bidiabidia eto asayifoyifo nnya laayansǝ betidi ǝsuǝ .
Lesa saa nǝ betidi díyifo bákula , ǝbɔbɔ lǝ lekple utidi saa nyǝ wuǝ , nya akulasa saa ǝbɔbɔ bate .
Nyaso lesa saa nǝ ke bátɛyi lǝ kaka lenaa , diɔbɔ lǝ lekple banɔ . Nya asa nnya bátɛyi lǝ kawɛ ǝsuǝ lǝ diyo kǝmiǝǝ , boolǝkǝ nnya babe letsya utsyuǝ saa nɔ .
“ Bayɛtsyuǝ , nlɛ mi bɔtɛyi minkǝ , bianté sikpi betidi ba laafo etidisuǝ ete bolo nya bensiembofo kulesa buyifo lǝ nnya kama .
Utidi wǝ ele bǝ bete sikpii , muulǝkǝ wǝ nte mi . Bete sikpi Onanto wǝ lǝ ólo fǝ ólosǝǝ , nya unsi onkpe ǝsuǝale uufi fǝ oto okpe lǝ ditefɛnku nǝ lǝǝnyǝ lefe saa kǝmiǝ . Befo mɛ bɛnɔ biǝ , wǝ ni utsyuǝ ele bǝ bete sikpi nɛ .
Inni pɛsewa inuǝ ete baate ntsyuɛ nnɔɔ ? Fɛɛ Onanto anta mǝ kuutsyuǝ saa ǝsuǝ .
Mi disi eto sɛwɔni kulaa tsya , Onanto yi se leklambi . Nyasoo , biensite sikpi itsyise befo koya beso baklɔbɛ kpǝ .
“ Nlɛ mi bɔtɛyi kasini minkǝ , utidi wǝ ke lɔɔtɛyi lǝ betidi eto ǝnǝmi nkǝ uyifo mɔ olee , Utidi Eto Ubi tsya ebofo wǝ fe wǝ ole lǝ Onanto eto batɔnkpe eto ǝnǝmi .
Fɛɛ utidi wǝ lɔɔni mɛ lǝ betidi eto ǝnǝmii , Utidi Eto Ubi tsya ebɔni wǝ lǝ Onanto eto batɔnkpe kenke eto ǝnǝmi .
Nya utidi saa wǝ lɔɔtɛyi lesatsyuǝ uńyǝ lǝ Utidi Eto Ubi ǝsuǝǝ , Onanto ebufi ɔtsyɛ wǝ . Fɛɛ utidi wǝ luudi mbusiotiki lǝ Lɛwɔnɔ Kɛnkɛ ǝsuǝǝ , Onanto embufi nnya ɔtsyɛ wǝ kulefe .
“ Lǝ ibǝ bǝ bakpa mi besuko Yudafɔ eto katsyakɔ nye baka eto ǝnǝmi bǝ baakponko mi lekpoo , biǝntǝ lǝ ilǝ mi lǝ lesa nǝ biusu bɛtɛyi ǝsuǝ nye kase biota mi ǝsuǝ disi .
Itsyise Lɛwɔnɔ Kɛnkɛ ebote mi lesa nǝ biɔtɛyi lǝ lefe nǝmǝ ayo . ”
Utidi utsyuǝ ákɛ mfo lǝ betidi nti wǝ lɛtɛyi Yesu nkǝ , “ Oteasa , tɛyi mɔ ɔyimi fǝnkǝ usie bo anto eto bikǝ bia utsyǝ bo lǝ mfo mɔ bele . ”
Mfó Yesu dítǝ mbuayɛ nkǝ , “ Osani , owoe dítǝ mɛ kusu nkǝ nsie bikǝ nye nyifo okponkpo lǝ mi inuǝ eto bikǝ busie ǝsuǝ ? ”
Mfó nya ɔ́tɛyi mǝmblɛ nkǝ , “ Bitǝkǝ ǝnǝ lǝ bebe kukɔnɔ lǝ bikǝtanta ku kunǝnkpǝ saa eto okle ǝsuǝ , itsyise utidi eto nkpǝ sitinti manyɛ lǝ bikǝ bia nkpe wǝ , lǝ uyifo otabinyǝ kulaa tsya ǝsuǝ . ”
Yesu ésukosǝ ɔ́tɛyi mǝ lekpa nǝmfo nkǝǝ , “ Otabinyǝ utsyuǝ ǝsiǝ lǝ lefe nǝ léfe mmǝ wǝ lɛkɛ nsɔ kpǝ bo lɛlɛkɛ bidikǝ tinti .
Lǝ nyamfo eso úfi nsusu nkǝ , ‘ Se mǝnnyǝ kaka muutsyǝ mɔ bidikǝ biamfoo , be ele bǝ nyifo ?
“ ‘ Lesa nǝ ele bǝ nyifo ni bǝ mooba mɔ kenwu ka kɔ nya mooto kafɔfɔ ka lɔɔmɔ eso nka kɔ . Mfó muunyǝ kǝtsyǝkɔ itǝ mɔ bidikǝ ku bikǝ kenke .
Nya mɔɔtɛyi mɔ ǝsuǝ minkǝ disiɛkpɛ kpe mɛ . Nkpe asa sɛɛ kpǝ nnya mɔɔlɔ ntsyǝ itǝ alɛ kpǝ . Muusiǝ ntsyǝ ɔnwɛ nya muudi , nnǝ nya muudi nkpǝ nyǝ disuǝyuǝ . ’
“ Fɛɛ Onanto átɛyi wǝ nkǝ , ‘ Fǝ utidimumu ! Ketsye kamfo hã moofo fǝ nkpǝ lǝ fǝ ani . Nya owoe luudi asa nnya fála fǝ alɔ ǝtsyǝ fǝ ǝsuǝ mfo ? ’ ”
Mfó nya Yesu lélosǝ wǝ etiki nkǝ , “ Mmǝ yuutsyǝ itǝ betidi ba laabɛbɛ asa kpǝ kǝtsyǝ ǝsuǝ lǝ kasɔ mfo nya baanlɔ kulesa kǝtsyǝ lǝ Onanto eto nɛ . ”
Nya Yesu lɛtɛyi wǝ bakasebi nkǝ , “ Nyaso nlɛ mi bɔtɛyi minkǝ biankpɔnko ǝsuǝ lǝ lesa nǝ biudi bisiǝ nkpǝ nye lesa nǝ biɔlɛ ǝsuǝ .
Nkpǝ afo koya boso didisa , nya etidisuǝ tsya afo koya eso lesa nǝ bɔɔlɛ lǝ ǝsuǝ
Bɛlɛ ǝnǝmi bebe baklɔbɛ ba laamfó ɔkɔɛ nya bǝǝmfǝsǝ nye bǝlǝkǝ bidikǝ lǝ ɔkuɛ tsya . Bǝmbǝ kenwu nye bikǝ kǝtsyǝkɔ . Fɛɛ Onanto ǝǝtǝ mǝ didisa ! Nya mimba lefo koya benso baklɔbɛ nkpǝ !
Nya mi utsyuǝ ebofo nkpǝ busiǝ diyi lɔni kplo kasonsǝ alɛ nnya ele bǝ usiǝ ɛyɛ lǝ wǝ lekplatsya ǝsuǝ ?
Nya lǝ biembofo kulesa buyifo lǝ asa kɛkɛ nyamfo ǝsuǝǝ , beso bia bakplatsya kele ǝsuǝ lǝ asa bamba tsya ǝsuǝ ?
“ Bibu bebe kase dituwinimi lǝǝmǝ kanɔ bobee . Kaanta olokotutu nya keendi kafia kefi keti ǝsuǝ . Fɛɛ nlɛ mi bɔtɛyi minkǝ Oka Salomo kulaa tsya lǝ wǝ kɔlɔkɔ eto diyǝnde ǝsuǝǝ , mánnɔ bobe fe dituwunimi nǝ lǝǝmǝ mfó .
Lǝ Onanto lǝǝtǝ sefa kɔlɔkɔ komfo eto oklee , sefa sia lǝǝńyǝ mmi ete nya lǝ kǝsiǝsǝ ete baala se kato kakpé lǝ ditefɛnku kǝmiǝǝ , ntsyǝ yuubǝ bǝ Onanto ǝmfo kǝ embutǝ mi alɛsa nnya lǝmboso sefa eto ale nyamǝ ? Be dítǝ eso mi bofokanɔ lǝmbǝ ale mmǝ ?
Nyaso biante sikpi lǝ bɛsɛsǝ ǝnǝmi bikatɔ biǝnkǝ be biudi nye be biunǝ .
Itsyise betidi ba dímamfo Onanto bánɔɔ , mǝ ni mba leefi mǝ ǝnǝmi kǝtǝkǝ lǝ asa nyamfo ǝsuǝ nɛ . Mi Anto yi nkǝ asa nyamfo kenke afe itǝ mi .
Bomu bikebu disi ketsyiko lǝ Onanto eto sekakedikɔ ǝsuǝ nya uufi nyamfo kenke utǝ mi .
“ Mi ditsyukpa kɛkɛ nǝ ntǝkǝko mɛ , biante sikpi . Itsyise iyifo Onanto eto lelabi bǝ utǝ mi kǝsiǝkɔ lǝ wǝ sekakedikɔ .
Bifi mi bikǝ bia nte mi bisu bete lǝ bifi atabi nyamǝ bitǝ bakombo . Lǝ bɛbɛbɛ otabitobe wǝ lǝǝmbobia bitsyǝ ǝsuǝ lǝ Onanto eto . Mfóo , nya mi bikǝ bia lefo koya luutsyǝ kpoo nya biembolo kulefe . Itsyise uyu saa ǝmbofo budufǝ mfo nya balɛ lembobiasǝ mi .
Itsyise kaka fǝ bikǝ bia lefo koya ntee , mfo mi ketu tsya luusiǝ nɛ .
“ Bimuǝ ǝsuǝ bitsyǝ itǝ lesa nǝ ke luubǝ , lǝ mi kakandiɛ lǝ kǝkǝnyǝ . Nya biǝntǝ lǝ mi okandiɛ lǝ ɔni .
Bimuǝ ǝsuǝ bińyǝ fe kase beyifoyifo lǝǝńyǝ kǝsǝkǝ mǝ Onamute wǝ luutsyi kusiǝ kakpakɔ ubǝ . Lǝ ubǝ ɔsɔ sikuu , lǝ basini bǝtǝ wǝ lamfolamfo .
Beyifoyifo ba Onamute luubǝ unyǝ nkǝ bǝńyǝ balɛ bose itǝ wǝ bubǝǝ , ebunyǝ disuǝyuǝ tinti ! Nlɛ mi bɔtɛyi minkǝ , wɔɔwuninsǝ kafia lǝ lɛmɔkɔsi ɔtsyimi , nya wuutǝ nkǝ bǝsiǝ lǝ wǝ kedikɔ , nya wǝ kosate luutǝ mǝ lesa bedi .
Lǝ ibǝ bǝ ntsyenti nye kolensiǝnto kplɛ úbǝ nya únyǝ mǝ se bǝńyǝ bensǝkǝ wǝ bubǝǝ , nte disuǝyuǝ nǝ eto okle wookpe mǝ !
Mɔmɔɔ , bete biǝ lǝ oyosate ebote lefe nǝ uyu luubǝ uyu wǝǝ , eni wǝmbutǝ wǝ kusu nkǝ oba udufǝ wǝ diyo .
Nyaso nko ele bǝ itsyǝ mi tsya bǝ bińyǝ bikabe kusu nɛ , itsyise mɔ , Utidi Eto Ubi , ebubǝ udufǝ lǝ lefe nǝ bɛnnlɛ wǝ kusu bobe . ”
Mfó ǝmǝ nya Petro lɛtɔ Yesu nkǝ , “ Bonamute , bo fanlɛ lekpa nǝmfo bɔtɛyi kǝtǝ , lee dińyǝ itǝ utidi saa ? ”
Nya Yesu ditǝ mbuayɛ nkǝ , “ Uyifoyifo ni nwǝ ntǝkǝ ǝnǝ nya weeyifo keyifo lǝ ɔnukualɛ eto kusu ǝsuǝ , wǝ ni nwǝ wǝ Onamute leefi kǝtsyǝ lǝ wǝ beyifoyifo fɛfɛ eto kɛnyɛ nɛ . Nya wǝ ni futsyǝ luutǝ wǝ beyifoyifo fɛfɛ mǝ didisa lǝ lefe sɛɛ ǝsuǝ nɛ .
Bebe , lǝ uyifoyifo ǝmǝ afo nya woeyifo ke kukɔnɔ fɛ wǝ Onamute díbǝǝ , wuunyǝ disuǝyuǝ tinti lǝ uyifoyifo ǝmǝ ǝsuǝ !
Sitintii , nlɛ mi bɔtɛyi minkǝ wǝ Onamute ǝmfó ebufi uyifoyifo ǝmǝ utsyǝ lǝ wǝ bikǝ kenke eto kɛnyɛ .
“ Fɛɛ lǝ uyifoyifo ǝmǝ átɛyi nkǝ , ‘ Mɔ Onamute ésu kusu wǝǝmbubǝ mlǝ , ’ nyaso útsyiko budi kǝnǝ kǝkpǝ ntǝ nya woablɛ beyifoyifo fɛfɛ ba ni basani ku besio kenke ku disialee ,
wǝ Onamute ebubǝ lǝ lefe nǝ wǝ uyifoyifo lenyi , ɔnnlɛ kusu bobe . Mfó Onamute ǝmǝ ebunǝ wǝ koto kekleke ko dinyǝ itǝ mba ditidi ato bamfó eto okle .
“ Uyifoyifo wǝ nyi lesa nǝ wǝ Onamute laala nkǝ uyifo utǝ wǝ fɛ woani ni buyifo se woanla nkǝ woeyifo lǝ nnya ǝsuǝ esoo , ablɛ hã buukablɛ wǝ nya luutǝ ofo afabe lǝ wǝ ǝsuǝ .
Fɛɛ uyifoyifo wǝ lennyi lesa nǝ wǝ Onamute laala nkǝ uyifo fɛ uyifo lesa nǝ dińyǝ itǝ kotonǝnǝ , sɛkɛ ete boonǝ wǝ koto . Utidi saa wǝ bǝtǝ asa kpǝǝ , nko ke ele bǝ uyifo asa kpǝ nɛ . Nyaso utidi saa wǝ bǝtǝ asa kpǝ isi ensoo , nko ke ele bǝ uyifo keyifo isi eso nɛ .
“ Mfi Onanto eto kotonǝnǝ ko nte fe ute seka mboko kawunsiǝ . Nya nla sitinti minkǝ eni utsyiko buńyǝ koko .
Ntuflǝsǝflǝsǝ eto bulǝ kplɛ butsyuǝ kpe ele bǝ mfo fe kase ketu leetsyi utidi kedunko . Nya membunyǝ lɛwɔnɔ nsiǝ isu ese lefe nǝ bulǝ bomfó díbǝ bófe .
Bíbu biǝ mbǝ kawunsiǝ miǝ mǝǝtǝ mi diyuǝ ? Owo lo ! Inni diyuǝsǝ , bomu nti busǝnsǝ eso .
Nya idu mɔmɔ ɛntɔɔ , ayo nnya fe kaka betidi ɛnɔ nkpee , boosensǝ lǝ bǝtsyuǝ ǝsuǝ . Inuǝ ebotaka bǝńyǝ lǝ itsyǝ ǝsuǝ nya itsyǝ lootaka bǝńyǝ lǝ inuǝ ǝsuǝ .
Ubianto ebotaka uńyǝ lǝ wǝ bebisaibi ǝsuǝ , nya bebisaibi lootaka bǝńyǝ lǝ mǝ anto ǝsuǝ . Ambemǝ ebotaka bǝńyǝ lǝ mǝ bebisiobi ǝsuǝ , nya bebisiobi tsya lootaka bǝńyǝ lǝ mǝ ambemǝ ǝsuǝ . Nya bǝsǝambe mǝ lootaka bǝńyǝ lǝ mǝ bebisaibi eto bǝsiǝ ǝsuǝ , nya bebi eto bǝsiǝ lootaka bǝńyǝ lǝ mǝ bǝsǝambemǝ ǝsuǝ . ”
Yesu átɛyi betidi bamfó tsya nkǝ , “ Lǝ binyǝ biǝ lɛsɔmiloku ana ditsyi kofe eto diyo kedufǝkɔ lǝ difule lɛlɛ bubǝǝ , biatɛyi mfó ǝmǝ biǝ ɔsɔmi ebubǝ ɔni . Nya yǝǝbǝ kǝtǝ nko .
Nya lǝ binyǝ biǝ ufiebi lɛ bɔsɔ ketsyi Ɔnwɛdukuǝ eti ɔnlɛ bubǝǝ , biatɛyi biǝ utefofo nye diwi ɛbɔkɛ . Nya yǝǝbǝ kǝtǝ nko .
Ǝnǝmi , ǝnǝmi eto betidi , lǝ binyǝ kato ku kasɔ eto ditsyǝbii , biate lefe nǝ ɛnlɛ bote , beso bɛnnlɛ mɔmɔ eto lefe kasɔ bɔnɔ kǝlǝkǝ kate ?
“ Beso biamfo budufǝ lǝ asa kǝmiǝ kabe lɛsɛ nǝ ele bǝ biyifo ?
Lǝ utidi utsyuǝ ákpadi fǝ etiki lǝ lekpokakpokɔ nkǝ fonko wǝ ákɛ etiki ǝtsyuǝǝ , yɛ lǝ kusu saa ǝsuǝ lǝ alɔ etiki nyamǝ ǝtsyǝ fɛ lǝ bidufǝ lekpokakpokɔ . Leni nkoo , wuufi fǝ utǝ bakponkpo nya mba lǝǝmuǝ betidi luufi fǝ bato bakpe lǝ diyo .
Nya nlɛ fǝ butǝ bote minkǝ ebɔkɛ mfó isu ese lefe nǝ fafó fǝ kotonǝnǝ eto kayo kenke falosǝ . ”
Lǝ lefe nǝmfóo , betidi bǝtsyuǝ ákɛ mfó ba lɛtɛyi Yesu kase Pilato lélo Galileafɔ bǝtsyuǝ lǝ lefe nǝ bǝkǝtǝ Onanto kedi .
Mfó nya Yesu lɛtɔ mǝ nkǝ , “ Bibu biǝnkǝ se bálo Galileafɔ bamfo nko esoo , mǝ abua nnya béyifo amɔ eso Galileafɔ fɛfɛ kenke ?
Owo lo ! Inni nko ini kon ! Fɛɛ nnya míntɛyi mi ni bǝ , lǝ bianyɛ mi asa bua buyifoo , nko ke mi tsya luubǝ bikpǝ nɛ .
Nya betidi lefosi mflamfla ba Siloa eto diyo kplɛ nǝmǝ léba lékpo mǝ lǝ ǝsuǝ bǝkpǝǝ , bibu biǝ lǝ nyamfo eso beyifo babuatidi banso mba nsi lǝ Yerusalem mfó kenke ?
Owo lo ! Inni nko ini kon ! Nlɛ mi bɔtɛyi minkǝ lǝ bientsyi mi akɔɛsi bɛwuninsǝ , nko ke mimblɛ kenke luubǝ bikpǝ fe mǝ ke nɛ . ”
Mfó nya Yesu lɛtɛyi mǝ lekpa nǝmfo nkǝ , “ Lefe ditsyuǝ nǝ lefe mǝ , osani utsyuǝ ákɛ mfó wǝ lɛkɛ kudiyi kutsyuǝ lǝ wǝ ɔkuɛ . Úsu nkǝ lǝ usu ɔbɛbɛ kuyi komǝ eto ebibi , fɛɛ wǝnnyǝ ku ǝtsyuǝ .
Mfó ǝmǝ ɔ́tɛyi nwǝ laabe wǝ ɔkuɛ ǝmǝ nkǝ , ‘ Bebe ! Alɛ ǝtsyǝ ni nyamfo nɛ se mǝǝbǝ mfo kǝbǝ kabɛbɛ kuyi komfo eto ebibi kanɔ nɛ . La ko akpo kasɔ , itsyise kumbǝ kutǝkǝ saa itǝ kasɔ ka ǝsuǝ kuńyǝ mfo . ’
“ Fɛɛ nwǝ laabe ɔkuɛ ǝmǝ ǝtǝ mbuayɛ nkǝ , ‘ Bonamute , yani ko lǝ kusi kunyǝ lɛlɛ lɔni kplo lǝ bobe . Muuku ko kalɔ ntsyilama nkpo asa nnya lɔɔlɛkǝsǝ kasɔ kamǝ lǝ bobe .
Nya lǝ kofó ebibi kpǝ bɔnwɔɔ , ɛlɛkɛ . Fɛɛ lǝ koamfo bɔnwɔ lɛlɛ nǝ luubǝ , ebofo ko bola kakpo kasɔ . ’ ”
Nya lǝ Ɔnwɛditsyǝyi lɔni ǝsuǝǝ , Yesu ákɛ mfó úkate asa lǝ Yudafɔ eto katsyakɔ kǝtsyuǝ .
Nya usio utsyuǝ tsya ákɛ mfó wǝ lɛwɔnɔ bua ditsyuǝ díkǝlǝ fe lefosi alɛ mflamfla sɔ̃ɔ̃ . Lɛwɔnɔ nǝmǝ ǝtǝ bǝ usio ǝmǝ ǝnwǝ úkǝnǝ lefe saa eso woamfo bɔtsyɔ kǝńyǝ tente .
Se Yesu dínyǝ wǝǝ , ókpadi wǝ nya ɔ́tɛyi wǝ nkǝ , “ Usio , báyankli fǝ lǝ fǝ bufi ǝsuǝ ! ”
Nya Yesu dífi wǝ ani útǝkǝ lǝ usio ǝmǝ ǝsuǝ . Lamfolamfo , usio ǝmǝ átaka úńyǝ ɔ́tsyɔ nya ɔ́tɛsǝ Onanto .
Nwǝ laabe Yudafɔ eto katsyakɔ kamǝ ǝnyǝ ɔblɔ tinti lǝ kase Yesu létsya ufimfi ǝmǝ lǝ Ɔnwɛditsyǝyi ǝsuǝ eso . Nyaso ɔ́tɛyi betidi bamfó kenke nkǝ , “ Bokpe eyi akua nnya ele bǝ bufi buyifo bo nyifo . Nyaso bekpe eyi nyamfo bǝ lǝ lesatsyuǝ lɛ mii , bibǝ lǝ batsya mi , inni lǝ Ɔnwɛditsyǝyi ǝsuǝ ! ”
Mfó ǝmǝ nya Bonamute dítǝ wǝ mbuayɛ nkǝ , “ Mi , ǝnǝmi ǝnǝmi eto betidi , mii , biǝlǝkǝ bebuki ba leeyifo mi keyifo nye leetsyi mi bikǝ ketsyiko lǝ kakuɛ nya biakpa mǝ kesuko ntu kǝnǝkɔ lǝ Ɔnwɛditsyǝyi .
Nya mɔmɔɔ , biǝnyǝ Abraham eto ketsyikɔ eto ubi sionko wǝ ńyǝ mfo , wǝ Obonsam dífi kǝkuǝ ókle lefosi alɛ mflamfla sɔ̃ɔ̃ ni nyamfo . Yenyifo lesa nǝ lɛlɛkɛ bǝ bǝlǝkǝ wǝ lǝ kǝkuǝ lǝ Ɔnwɛditsyǝyi ǝsuǝ ? ”
Etiki nnya Yesu dílǝkǝ ɔ́tɛyi mfo ǝtǝ bǝ kofani ǝmuǝ wǝ balo , nya betidi bamba dínyǝ disuǝyuǝ lǝ anyinisa nnya kenke ɔnlɛ bulǝkǝ kate eso .
Mfó ǝmǝ nya Yesu lɛtɔ mǝ nkǝ , “ Biyi kase Onanto eto Sekadidi laayɛ kesensǝ ? Nya be ele bǝ bufi nnya bokatesǝ ko ?
Bebe ! Osani utsyuǝ éfi diyibibi ditsyuǝ nǝ nso bɔfɛ óto lǝ wǝ ɔkuɛ . Se diyibibi nǝmǝ díkǝǝ , díbǝ lébe léfiani kuyi kplɛ kutsyuǝ eto kɔlɔmɔ ǝsuǝ baklɔbɛ díbǝ báto ayo bakpe . ”
Yesu esi ɔ́tɛyi mǝ lekpa bamba nkǝ , “ Be muufi Onanto sekadidi nkatesǝ ko ?
Usio utsyuǝ éfi ǝyǝnkisǝsa úfi ótsyakasǝ ku nnamfo eto ɔkpɛ ɔni , nya ɔ́fɔkɔtisǝ ɔ́wɔ mu isu ese lefe nǝ ǝyǝnkisǝsa nyamǝ léba ídufǝ lǝ nnamfo bomǝ kenke ǝsuǝ nya dítǝ botaka . ”
Yesu ésu ɔ́yɛ lǝ kǝmǝ ku mbuto kafo nya óte betidi asa lǝ lefe nǝ ɔntɔ lǝ Yerusalem .
Mfó ǝmǝ nya utidi utsyuǝ lɛtɔ wǝ nkǝ , “ Bonamute , ɛkpɛ ini bǝ betidi ba luubǝ bǝnyǝ bofo , ǝmbufui lee ntsyǝ ini ? ” Mfó ǝmǝ nya Yesu dítǝ mbuayɛ nkǝ ,
“ Bekpe ale lǝ bɛyɛ lǝ kesie ka nso bɔfɛ bidufǝ . Itsyise betidi kpǝ ebola sitinti bǝ baayɛ mfo lǝ bedufǝ , fɛɛ bǝmbofo budufǝ .
Lefe ebubǝ leyo itǝ buudufǝ nya Onamute ǝmǝ lootaka uńyǝ nya wuuti kesie kamǝ . Nya mimba dibu biińyǝ lǝ lekple biu kasɔ siku katɛyi biǝnkǝ , ‘ Onamute , sini bo ! ’ “ Fɛɛ Onamute ǝmǝ ebulǝkǝ kɛnyɛ ɔtɛyi nkǝ , ‘ Minnyi mi ku kaka bitsyi ! ’
“ Nya biɔtɛyi biǝnkǝ , ‘ Bo ku fǝ lídi búnǝ , nya fáte asa lǝ bo umǝ ! ’
“ Fɛɛ usi ɔɔtɛyi mi nkǝ , ‘ Minnyi mi ! Bidu mɛ lǝ akɔ mi babuayifotidi . ’
“ Mfo ǝmǝ nya nku buwi ku animi bunǝ lɔɔkɛ lǝ lefe nǝ biunyǝ Abraham ku Isak ku Yakob Ku Onanto eto bǝnyɛlǝkǝtidi kenke lǝ Onanto eto sekakedikɔ lǝ lefe nǝ Onanto léla mi ɔnlɛ bɔtɛyi nkǝ biendufǝ mfó .
Betidi ebutsyi kofekatokɔ ku diyo kedufǝkɔ bǝbǝ . Nya mba ditsyi ɔnwɛ kato ku ɔnwɛ dikuǝ ebotsya nya boodi bǝnǝ lǝ Onanto eto sekakedikɔ .
Nya betidi bǝtsyuǝ ba ni bafɛfɛ , mǝ luubǝ bedi betutɛ . Nya mba ni betutɛ eto bǝtsyuǝ , mǝ luubǝ bafiani bafɛfɛ nɛ . ”
Nya lǝ lefe nǝmfo kǝmiǝ , Farisifɔ bǝtsyuǝ ǝbǝ Yesu ɔflɔ nya bátɛyi wǝ bǝnkǝ , “ Kɔse lǝ abɔ mfo edu mɔmɔ mɔmɔ lǝ esu kalebe bamba , itsyise Oka Herodes ala nkǝ wǝ alo fǝ . ”
Mfo ǝmǝ nya Yesu lɛtɛyi mǝ nkǝ , “ Bisu bɛtɛyi wǝ obiasǝtidi ǝmfó biǝnkǝ mɔ nlɛ bɔtɛyi minkǝ , ‘ Mmi , moola awɔnɔ bua nlǝkǝ nya mootsya betidi efimbi , efimbi nya banlɛ isu ese kusɛɛ . Nya lǝ diyi tsyǝfǝ ǝsuǝ , moolosǝ mɔ keyifo . ’
Nyaso ele bǝ ndiǝ ndiǝ ndiǝ nyɛ nsu sɛtɔ mmi isu ese kusɛɛ ku kǝsiǝsǝ . Itsyise yanle bǝ ibǝ bǝ balo Onanto eto unyɛlǝkǝtidi ku utsyuǝ sa lǝ kalebesa enso lǝ Yerusalem eto umǝ kafo .
“ Yerusalem , Yerusalem ! Fǝ betidi laalo Onanto eto bǝnyɛlǝkǝtidi , nya biakpɔ aba Onanto eto batɔnkpe ba ótsyese mi . Lǝ lefe kpǝ ǝsuǝǝ , nla miǝ lǝ nkpa fǝ betidi ntsyǝ ditsyu fe kase ukusɛsiǝle leesensǝ wǝ mbamba keti wǝ bebi , fɛɛ áni .
Lǝ nyamfo esoo , Onanto ebulǝkǝ wǝ ato utsyiko lǝ umǝ ǝmfo . Nya lǝ ntɛyi mi sitinti minkǝ , biensiembunyǝ mɛ bio isu ese lefe nǝ biudi etiki bɛtɛyi biǝnkǝ , ‘ Atɛsǝ itǝ nwǝ luubǝ lǝ Boanto Onanto eto diye ǝsuǝ ! ’ ”
Lǝ Ɔnwɛditsyǝyi ditsyuǝ ǝsuǝǝ , Yesu ésu Farisifɔ eto beninǝ ɔni eto diyo lǝ kaka bákpadi wǝ bǝ ubǝ udi lesa . Nya bǝtsyuǝ akɛ mfo ékeyu kalɛ ola lǝ wǝ ǝsuǝ kekleke .
Mfó nya osani utsyuǝ wǝ eto ani ku akpa lɛfɔɔ , díbǝ wǝ ɔflɔ .
Nya Yesu lɛtɔ kɔfi eto bateasa ku Farisifɔ bǝtsyuǝ nkǝ , “ Bo kɔfi ǝtǝ bo kusu nkǝ batsya utidi lǝ Ɔnwɛditsyǝyi ǝsuǝ , lee koǝntǝ bo kusu ? ”
Fɛɛ bámfo kɛnyɛ bufǝ katɛyi kulesa . Mfó ǝmǝ nya Yesu lɛkɔbe utidi ǝmfo ókpa wǝ úsuko kutsyǝ nya ótsya wǝ nya útǝ wǝ kusu údu .
Mfó ǝmǝ nya ɔ́tɛyi mǝ nkǝ , “ Lǝ mi utsyuǝ kpe ubi nye onantsyui nya ófankli údufǝ lǝ dibiǝ ditsyuǝ kafo lǝ Ɔnwɛditsyǝyi , embunǝ wǝ ǝlǝkǝ lǝ Ɔnwɛditsyǝyi lamfolamfo ? ”
Fɛɛ bámfo wǝ ditiki eto mbuayɛ butǝ bio .
Se Yesu dínyǝ kase betidi ba bákpadi báboko mfó eto bǝtsyuǝ nlɛ nsiǝkɔ kplɛ bota kǝtǝ ǝsuǝ , ɔ́tɛyi mǝ lekpa ditsyuǝ nkǝ ,
“ Lǝ utidi utsyuǝ ákpadi fǝ nkǝ bǝ wǝ kusiǝkakpakɔ , mensu ǝsiǝ lǝ kakplɛkɔ . Itsyise ǝtsyuǝ ókpadi utidi wǝ nkpe dibu onso fǝ tsya oboko mfó .
Nya utidi wǝ lékpadi mi inuǝ ba kenke díbǝ mfó ɔ́tɛyi fǝ nkǝ , ‘ Tǝ lǝ utidi ǝmfo lǝ ubǝ usiǝ mfó . ’ Yoohiã bǝ taka lǝ esu ǝsiǝ lǝ kaka lǝmbǝ dibu ku kofani .
Bomu lǝ bákpadi fǝ bakoko kalebe kǝtsyuǝ , su ǝsiǝ lǝ kaka lenni kakplɛkɔ . Nya lǝ utidi wǝ lékpadi fǝ ǝbǝǝ , mfo wɔɔtɛyi fǝ nkǝ , ‘ Ɔyɛtsyuǝ , taka lǝ mfó lǝ ǝbǝ ǝsiǝ lǝ kakplɛkɔ mfo . ’ Nya nyamfo ebokpe fǝ dibu lǝ betidi bamba ba bákpadi báboko mfó kenke eto ǝnǝmi .
Itsyise utidi saa wǝ labesǝ ǝsuǝ kato , Onanto ebobokosǝ wǝ kasɔ . Nya utidi saa wǝ laabokosǝ ǝsuǝ kasɔ , Onanto ebobesǝ wǝ kato . ”
Mfó nya Yesu lɛtɛyi utidi wǝ lékpadi wǝ nkǝ ubǝ kedikɔ mfó nkǝ , “ Lǝ akpadi betidi fǝ bǝbǝ bedi lǝfǝ diyo , mankpadi fǝ bayɛtsyuǝ nye fǝ bayimi nye fǝ betidi nye fǝ bayotsya ba ni batabinyǝ . Itsyise mǝ tsya ebokpadi fǝ nko kǝ bǝ , bǝ lǝ ǝbǝ edi . Nya lǝ ibǝ nko , nyalɛ te fǝ lesa nǝ féyifo fǝtǝ mǝǝ , eto oko banlɛ bulǝkǝ kǝtǝ fǝ nɛ .
Bomu lǝ alɛ diyi nǝmfo eto okle budii , kpadi bakombo ku betidi ba lamfo bɔyɛ kukɔnɔ ku mba lɛtsyini ku benǝmba .
Nyamfo luutǝ Onanto kpo fǝ atsyɔ nɛ . Itsyise betidi bamfó ǝmbofo fǝ kayo bofo lǝ nnya kɛnyɛ kulesa . Onanto ebofo fǝ nya kayo lǝ diyi nǝ ǝsuǝ betidi sɛɛ lootaka betsyi ɔkɔmǝ bǝbǝ nkpǝ . ”
Se betidi ba nsi lǝ kedikɔ mfó eto ɔni lɛnɔ ditiki nǝmfo , ɔ́tɛyi Yesu nkǝ , “ Sitinti , disuǝyuǝ ebɔkɛ lǝ betidi ba luubǝ bedi lesa lǝ Onanto eto sekakedikɔ ! ”
Mfó ǝmǝ nya Yesu lɛtɛyi wǝ nkǝ , “ Lǝ lefe nǝ léfe mǝǝ , osani utsyuǝ ákpadi betidi kpǝ lǝ wǝ diyi kplɛ ditsyuǝ eto lesakedikɔ .
Se lefe léyo bǝ betsyiko budi kǝnǝǝ , óla wǝ beyifoyifo ókpe nkǝ batɛyi wǝ betidi ba kenke ókla utsyǝ nkǝ bǝbǝ . Itsyise lesa saa ebɔflɔ !
“ Fɛɛ mǝmblɛ kenke étsyiko taflatsyɛ boto . Utidi tutɛ átɛyi uyifoyifo ɔni ǝmǝ nkǝ , ‘ Nya kasɔ kǝtsyuǝ nya ele bǝ nsu mbe kǝ . Nyaso tɛyi wǝ fǝnkǝ , “ Nlɛ wǝ lekpakpa , mǝmbofo bubǝ . ” ’
“ Obamba tsya nkǝ , ‘ Ńnya banantsyui lefosi ba lɔɔwunsǝko mǝ lǝ ɔkuɛ . Nya kusu mintɔ miǝ lǝ nsu nto mǝ mbe lǝ boofo keyifo buyifo . Nyamfo esoo , tɛyi wǝ fǝnkǝ , “ Nlɛ wǝ lekpakpa , mǝmbofo bubǝ . ” ’
“ Obamba tsya nkǝ , ‘ Mɔmɔ ete minkpa kusiǝ nɛ , nyaso mǝmbofo bubǝ . ’
“ Uyifoyifo ɔni ǝmǝ esinkli úsu , úsu ɔ́tɛyi wǝ Onamute asa nyamfo kenke . Mfó kafo ányi wǝ Onamute ǝmǝ tinti nya ɔ́tɛyi wǝ uyifoyifo ǝmǝ nkǝ , ‘ Kɔse lǝ esu ǝńyǝ lǝ esu ku nlebe nlebe kenke lǝ umǝ ǝmǝ lǝ akpa bakombo ku betidi ba lɛtsyini ku bǝnǝmba ku mba kenke leba bankpo lǝ kasɔ aboko mfo . ’
“ Mfo ǝmǝ nya uyifoyifo ǝmǝ dísu úyifo nko . Nya úsinkli úbǝ ɔ́tɛyi wǝ Onamute nkǝ ókpadi mǝ , fɛɛ nsiǝkɔ kpǝ esi bubu bute .
Mfó ǝmǝ nya Onamute lɛtɛyi wǝ nkǝ , ‘ Su lǝ esu ayɛ lǝ umǝ ku mbuto eto esu lǝ akpe nkɛale lǝ akpa betidi ba kenke aboko itǝ lǝ diyo nǝmǝ kafo kenke lǝ diyi .
Nya nlɛ fǝ bɔtɛyi kakpasǝ minkǝ betidi ba kenke mínkpadi miǝ bǝbǝ lesakedikɔ fɛ báni , mǝ kuutsyuǝ saa embutidi mɔ lesa nǝmfo kɛnyɛ babe ! ’ ”
Lefe ditsyuǝ se betidi kpǝ bǝtsyuǝ dítǝkǝko Yesu , ɔ́tsyi ɔ́wuninsǝ nya ɔ́tɛyi mɛ nkǝ ,
“ Utidi saa wǝ luubǝ mɔ ɔflɔɔ , ǝmbofo mɔ okasebi budi lǝ waanla mɛ kaso wǝ anto ku wǝ usiǝ ku bebi ku wǝ bayimisani ku bayimisio ku wǝ kosate eto ǝsuǝ kulaa tsya .
Utsyuǝ saa ke dimentsyi wǝ uyikabie ɔyɛ mɔ kayɛkɔ utǝkǝko mɛɛ , mǝnńyǝ utǝ bǝ uyifo mɔ okasebi .
“ Lǝ utidi utsyuǝ aala nkǝ woato diyo kplɛ ditsyuǝ , tutɛ ele bǝ usiǝ kasɔ ubu bikǝ bia kenke loofe ku mi koya kenke obe lǝ okpe atabi nya loohiãa , bǝ woofo diyo nǝmǝ boto kalosǝ fɛ utsyǝ ni kasɔ .
Nya lǝ weenyifo nyamfo , wǝmbofo diyo nǝmǝ boto kalosǝ , lǝ ɔ́sisǝ ni kasɔ kekleke ku abambi fɛ utsyǝ kafati kasɔ boto kulaa tsya . Nya utsyuǝ saa wǝ luunyǝ nii , ebumǝ wǝ katɛyi nkǝ ,
‘ Utidi ǝmfo étsyiko diyo nǝmfo boto kasɔ , fɛɛ wǝmbofo ni boto kalosǝ . ’
“ Lǝ oka utsyuǝ átaka ku bamamanyǝ akpi lefosi nnya usu nkǝ woakpɔnko oka bamba wǝ nkpe bamamanyǝ akpi fosi ǝnuǝ , wuusiǝ ubu disi obe kukɔnɔ lǝ wǝ ǝsuǝale nya onkpe ebutǝ bǝ ofo wǝ olo ǝmǝ bɔkpɔnko .
Nya lǝ unyǝ nkǝ umbǝ ǝsuǝale nyamfo eto okle , wootsyese wǝ batɔnkpe nya boosu batsya ku oka ǝmǝ lǝ lefe nǝ batsyoko bǝtsyuǝ nya bɔɔlɛ wǝǝ lekpakpa nkǝ bayɛ bɔkpɔ lǝ bafiani bayɛtsyuǝ bomu , fɛ lǝ oka ǝmfó lǝ ɔnyi ɔfi kulaa tsya . ”
Mfó ǝmǝ Yesu lélosǝ wǝ etiki nyamǝ , nya ɔ́tɛyi mǝ nkǝ , “ Nko ini itǝ mi bǝ mi kutsyuǝ ǝmbofo mɔ okasebi budi lǝ woenlǝkǝ wǝ ato utsyiko lǝ lesa saa ǝsuǝ .
“ Mba kpe alɛkɛ . Fɛɛ lǝ kamini kamǝ alo lǝ mba bomǝ ǝsuǝǝ , kusu ku kutsyuǝ saa ensimbǝ ǝsuǝ bookpe kamini lǝ mu bio .
Yensilɛkɛ bǝ befi mu bakpe balɛkɛsǝ kasɔ , nya yanlɛkɛ itǝ kuku kulaa tsya . Buwi ele bǝ bewi mu . “ Nyaso fǝǝ ke ato nnya laanɔ asa kpee , tsyue ato lǝ anɔ ! ”
Diyi lɔnii , mba laafo umǝnko kpǝ ku babuatidi bamba ǝbǝ Yesu ɔflɔ bǝ baanɔ wǝ ditiki .
Mfó nya Farisifɔ ku afi eto bateasa dítsyiko dinyǝfi bokpe ku wǝ katɛyi bǝnkǝ , “ Utidi ǝmfo aafo babuatidi nya wǝ ku mǝ leedi lesa kulaa tsya ! ”
Nyaso Yesu átɛyi mǝ lekpa nǝmfo nkǝ ,
“ Lǝ utsyuǝ lǝ mi nti kpe basamu kolofa , nya ɔni lénya lǝ mǝ ntii , be fuuyifo ? Eboyani awosi ɔwɔnɔmbǝ ɔwɔnɔmbǝ bamfó ǝtsyǝ lǝ kedikɔ mfó , esu kabɛbɛ ɔni wǝ lénya mfó isu ese lefe nǝ fǝnyǝ wǝ .
Nya lǝ ǝnyǝ wǝǝ , ebunyǝ disuǝyuǝ tinti , nya fuutsyi wǝ ǝtǝkǝ lǝ simuǝ .
Nya fuufi wǝ aboko oto . Nya fookpadi fǝ bayɛtsyuǝ ku mba lǝ koyotsya nya fɔɔtɛyi mǝ fǝnkǝ , ‘ Nlɛ disuǝyuǝ bunyǝ tinti , itsyise nnyǝ mɔ osamu wǝ lénya nyaso binyǝnko mɛ disuǝyuǝ ! ’
Nya nlɛ mi bɔtɛyi minkǝ , nko ke disuǝyuǝ tinti lɔɔkɛ lǝ Onanto eto sekakedikɔ lǝ obuatidi ɔni wǝ hã lɛtsyi lɛkɔɛsi ɔwuninsǝ enso disuǝyuǝ nǝ boonyǝ lǝ fe betidi awosi ɔwɔnɔmbǝ ɔwɔnɔmbǝ ba dimensihiã bɔtsyi kawuninsǝ ǝsuǝ .
“ Nya lǝ usio utsyuǝ kpe sika flubia lefosi nya ónyansǝ sɔnii , be ele bǝ uyifo ? Wooto okandiɛ , okpa wǝ diyo kafo kenke , ɔbɛbɛ se lǝ diyo eto akpɔ nnya kenke kukɔnɔ isu ese lefe nǝ unyǝ atabi nyamǝ .
Nya lǝ unyǝ see , wookpadi wǝ bǝtsyuǝ ku mba nkpe lǝ koyotsya , nya wɔɔtɛyi mǝ nkǝ , ‘ Nlɛ disuǝyuǝ bunyǝ tinti itsyise nnyǝ mɔ atabi nnya lénya nyaso binyǝ ku mɛ disuǝyuǝ . ’
Nya nlɛ mi bɔtɛyi sitinti minkǝ , nko ke Onanto eto batɔnkpe tsya luunyǝ disuǝyuǝ lǝ obuatidi ɔni wǝ ditsyi lɛkɔɛsi ɔwuninsǝ eso . ”
Yesu ésukosǝ nya ɔ́tɛyi mǝ nkǝ , “ Osani utsyuǝ akɛ wǝ bebisaibi inuǝ lɛkɛ .
Nya dikpefile lɛtɛyi wǝ anto nkǝ , ‘ Nto , fi mɔ kedikɔ ka luutu mɛ lǝ fǝ bikǝ nti ǝtǝ mɛ mɔmɔ mɔmɔ . ’ Lǝ nyamfo eso osani ǝmǝ éfi wǝ bikǝ biamǝ nya úsie mi lǝ akpa ǝnuǝ útǝ wǝ bebi inuǝ bamǝ .
“ Nya lǝ eyi asiani eto kamaa , dikpefile nǝmǝ éfi asa nnya kenke dítu wǝ óte nya úfi atabi nyamǝ nya údu úsu kusu famfamfa kaka úsu úsiǝ údi nkpǝ bua bua , nya óbiasǝ wǝ atabi nyamǝ kenke .
Údi lesa saa nǝ dítsyǝ wǝ ólosǝ . Lǝ nyamfó eto kamaa , kukpɛnsɛ kekleke kutsyuǝ ǝbǝ lǝ kasɔ kamǝ kenke nyaso kukpɛnsɛ ǝbǝ kúmuǝ wǝ nya kulesa ménsibu wǝ lǝ udi .
Nyamfo esoo , úfi ǝsuǝ úsu ɔ́tsyɛ osani utsyuǝ nya ɔ́tɛyi nkǝ wuukeyifo keyifo saa ka ke eto okle wuutǝ wǝ nke uyifo . Nya osani ǝmǝ tsya dífi wǝ ókpe lǝ kaka wǝ bakplako nkpe banlɛ kota bɔnwɔ lǝ wǝ kebuto kǝtsyuǝ .
Kukpɛnsɛ esoo , óla nkǝ eni lǝ ɔkɛ bakplako eto didisa nǝ bǝǝtǝ mǝ mfó eto ditsyuǝ lǝ udi , fɛɛ utidi saa mǝntǝ wǝ ni .
“ Lǝ kalosǝkɔɔ , úsinkli údufǝ lǝ wǝ ǝsuǝ nya ɔ́tɛyi nkǝ , ‘ Betidi ba ni mɔ anto eto beyifoyifo , baakɛ lesa kedi kemi kulaa tsya diebu . Nya mɔ nsi mfo nya kukpɛnsɛ luubǝ kolo mɛ .
Mootaka ńyǝ nsikli nsu mɔ anto ɔflɔ , lǝ ntɛyi wǝ minkǝ , “ Mɔ Anto , nyifo kabua nya mínta Onanto ku fintsya mimbu .
Mensińyǝ ntǝ bǝ kpadi mɛ fe fǝ ubi . Bomu fi mɛ fe betidi ba nlɛ keyifo buyifo kǝtǝ fǝ eto ɔni . ” ’
Mfó ǝmǝ nya ótaka nya úfi wǝ bikǝ nya ɔ́yifǝ kusu ɔntɔ lǝ wǝ anto ɔflɔ . “ Se wǝ anto dínyǝ wǝǝ , óte nkǝ wǝ ubi uni nkpe fãã ɔnlɛ bubǝ . Wǝ ubi eto asa álɛ wǝ kaminsǝ , nya útsyetsyi úsu ɔ́buta wǝ ku disuǝyuǝ .
“ Mfo nya wǝ úbi lɛtɛyi wǝ nkǝ , ‘ Mɔ Anto , nyifo kabua nta Onanto ku fintsya mbu . Nya mensinyǝ ntǝ bǝ akpadi mɛ fe fǝ ubi tsya ! ’
“ Fɛɛ wǝ anto ákpadi wǝ beyifoyifo nya ɔ́tɛyi mǝ nkǝ , ‘ Bɛkɔse ! Bifi awu nnya laanɔ bobe bibǝ bekpe wǝ . Nya lǝ bifi lɛsukpɛ ku afokpa nnya laanɔ bobe tsya bekpe wǝ lǝ ani ku akpa .
Nyamfo eto kamaa , bisu bimuǝ lenantsyuikpɔ nǝ nkpe ayinkua lǝ belo ni . Nya bitǝ lǝ budi bunye disuǝyuǝ .
Itsyise mɔ ubi ǝmfoo , búfi wǝ fe nwǝ díkpǝ . Fɛɛ úsinkli úbǝ nkpǝ . Ónya nya busi búnyǝ wǝ . ’ Nyamfo eso bétsyiko diyi budi kǝnyǝ disuǝyuǝ .
“ Lǝ lefe nǝmfo kenke ǝsuǝǝ , wǝ ubi ninǝ ésu nkǝ lǝ usu obe mǝ kakuɛ . Se utsyi ɔnlɛ bubǝ nya ibu sɛkɛ lǝ udufǝ otoo , ɔ́nɔ ǝsǝ sǝnsǝ ku nwui wuinwui eto kɔsɔ .
Mfo nya ókpadi beyifoyifo eto ɔni lǝ mǝ nti nya ɔ́tɔ wǝ nkǝ , ‘ Be nlɛ bubǝ lǝ oto ? ’
“ Uyifoyifo ǝmǝ ǝtǝ mbuayɛ nkǝ , ‘ Fǝ ɔyimisani úsinklii úbǝ oto nya fǝ anto dítǝ bálo lenantsyuikpɔ nǝ nkpe ayinkua , itsyise usinkli ubǝ fɛ kulesa dímǝnyifo wǝ eso . ’
“ Nyamfo ǝtǝ kafo ányi wǝ ɔyimisani ninǝ ǝmǝ tinti eso ɔ́ni nkǝ wǝmbudufǝ diyo kulaa tsya . Lǝ nnya eso wǝ anto ábɔ úbǝ wǝ ɔflɔ mfó , nya úbǝ ɔ́lɛ wǝ lekpakpa nkǝ udufǝ diyo .
Fɛɛ wǝ ubi ǝmǝ ésinkli ɔ́tɛyi wǝ anto ǝmǝ nkǝ , ‘ Beso mińyǝ minlɛ keyifo buyifo kǝteǝ fǝ alɛ kpǝ ni nyamfo , fe fǝ uyifoyifo nya mǝnńyǝ lǝ fǝ ǝsuǝ kulefe kulefe , nya ǝmǝntǝ mɛ kulesa fe ote kulaa tsya , fǝ lǝ nyǝ disuǝyuǝ ku mɔ bayɛtsyuǝ ?
Fɛɛ se fǝ ubi wǝ lébiasǝ fǝ bikǝ nya úsu útǝkǝko batsyetɔ dísinkli úbǝ otoo , álo lenantsyuikpɔ nǝ dísiǝ ayinkua ǝtǝ wǝ ! ’
“ Mfó ǝmǝ nya wǝ anto lɛtɛyi nkǝ , ‘ Mɔ ubi , fǝ kpe mfo lǝ mɔ ɔflɔ lefe saa nya asa nnya nte mɛ kenke , eyifo fǝ ale .
Fɛɛ ɛlɛkɛ bǝ budi diyi bunyǝ disuǝyuǝ , itsyise búfi boǝ iyifo fe bukpǝ fǝ ɔyimi díkpǝ nya úsinkli úbǝ nkpǝ . Iyifo fe bonya ónya nya busi búnyǝ wǝ bio . ’ ”
Yesu átɛyi wǝ bakasebi nkǝ , “ Lefe nǝ léfe mmǝǝ , otabinyǝ utsyuǝ akɛ mfó wǝ lɛkɛ uyifoyifo ɔni wǝ díkabe wǝ bikǝ . Nya bǝbǝ bátɛyi otabinyǝ ǝmǝ bǝ nwǝ laabe wǝ bikǝ mfó lɛ wǝ atabi bobiasǝ .
Lǝ nyamfo eso otabinyǝ ǝmǝ ákpadi nwǝ laabe wǝ bikǝ mfo nya ɔ́tɛyi wǝ nkǝ , ‘ Be ni nnya eto okle mínɔ itsyi lǝ fǝ ǝsuǝ mmǝ ? Yifo nkunta itsyi lǝ kase fanlɛ mɔ bikǝ bobe ǝsuǝ kenke aboko mɛ , itsyise ensiembofo mɔ bikǝ bobe bio tsya . ’
“ Mfó nya uyifoyifo ǝmǝ lɛtɛyi wǝ ǝsuǝ nkǝ , ‘ Mɔ Onamute ǝbǝ mɛ bola lǝ mɔ keyifokɔ . Be muuyifo ? Mimbǝ ǝsuǝale nnya mukeyifo kakuɛnyifo . Nya asa bɔtɔ tsya aalɛ mɛ kofani .
Ahaa ! Mbote lesa nǝ muuyifo ! Itǝ bǝ lǝ mɔ keyifo ábɔ mɛ lǝ ani tsyaa , lǝ mɔ bayɛtsyuǝ lǝ bafo mɛ lǝ mǝ ayo . ’
“ Lǝ nyamfo esoo , ókpadi betidi ba nsi wǝ Onamute kayo ɔni , ɔni . Ɔ́tɔ ututɛ nkǝ , ‘ Kayo kasia fensi mɔ Onamute ? ’
“ Oyonyǝ ǝmǝ ǝtǝ mbuayɛ nkǝ , ‘ Nnuǝ eto atase nnya lɛmɔ kolofa kɔni . ’ “ Mfó ǝmǝ nya nwǝ laabe bikǝ biamǝ lɛtɛyi wǝ nkǝ , ‘ Be fǝ kayo eto kukue mfo . Siǝ lǝ kasɔ lǝ awɔni awosi anɔ fe nnya fensi nɛ . ’
“ Nko ke ɔ́tɔ oyonyǝ bamba nkǝ , ‘ Ntsyǝ ni fǝ ale ? Kayo kasia fensi ? ’ “ Oyonyǝ ǝmǝ tsya nkǝ , ‘ Iyifo antabi eto atoku kplɛ kolofa kɔni . ’ “ Mfo nya nwǝ laabe bikǝ ǝmfo lɛtɛyi wǝ nkǝ , ‘ Be fǝ kayo eto kukue mfo . Wɔni awosi mflamfla ǝtsyǝ . ’
“ Nyamfo esoo , Onamute ǝmǝ átɛsǝ nwǝ laabe bikǝ wǝ dímenyifo asa lǝ kusu ǝsuǝ ǝmǝ lǝ wǝ kobe ko óte mfo eso . Sitintii , betidi ba lǝǝsiǝ lǝ kawunsiǝ kamfo eto asa eto kɛnyɛɛ , mǝ etsyuesa lǝ mǝ asayifoyifo ǝsuǝ kulaa tsya so mba difi mǝ etsyuesa bǝtǝkǝ lǝ Onanto eto sekadidi ǝsuǝ . ”
Mfó nya Yesu dísukosǝ ɔ́tɛyi mǝ nkǝ , “ Bifi mi kawunsiǝ eto bikǝ bɔkɛ bɛwunsǝ ko betidi . Itǝ lǝ béloo , Onanto ebofo fǝ okpe lǝ wǝ kǝsiǝkɔ .
“ Utidi wǝ laalɛ asa nnya ni akɛkɛ lǝ kusu ǝsuǝ , wǝ loofo asa nnya ni akplɛ enso tsya bɔlɛ lǝ kusu ǝsuǝ nɛ . Nya utidi wǝ laanyɛ lǝ kusu ǝsuǝ keyifo asa nnya ni akɛkɛ , wǝmbɔyɛ lǝ kusu sɛɛ ǝsuǝ uyifo asa nnya ni akplɛ enso tsya .
Lǝ nnya eso lǝ bianyɛnko kawunsiǝ kamfo eto asa lǝ kusu sɛɛ ǝsuǝǝ , ntsyǝ yoofo bubǝ bǝ utidi ebofo mi ɔnɔ bǝ biɔlɛ asa nnya ni lɛwɔnɔ eto ale nnya ni Onanto eto ǝtǝsa ola lǝ kusu sɛɛ ǝsuǝ ?
Nya lǝ amanlɛ utidi bamba eto asa nnya nkpe fǝ lǝ ɔflɔ lǝ kusu sɛɛ ǝsuǝ , ntsyǝ yuubǝ fɛ booyani fǝ kosate eto ale bǝtǝ fǝ ?
“ Uyifoyifo saa embofo banamute inuǝ busumu . Woola ɔni , ukisi unuǝfǝ . Wuutsyue ɔni koto nya ɔɔni unuǝfǝ . Ǝmbofo Onanto ku atabi bɔkɔ kesumu . ”
Lefe nǝ Farisifɔ lɛnɔ asa nnya Yesu lɛtɛyii , bǝmǝ wǝ itsyise bála atabi fefe .
Mfó nya Yesu lɛtɛyi mǝ nkǝ , “ Biyifo betidi ba laate ǝsuǝ fe betidi sɛɛ lǝ babamba eto ǝnǝmi . Fɛɛ Onanto yi mi akɔɛsi kafo kenke . Itsyise asa nnya lefo koya lǝ betidi eto ǝnǝmii , eyifo asinsa lǝ Onanto eto ǝnǝmi .
“ Moses eto kɔfi eto kukue ku Onanto eto bǝnyɛlǝkǝtidi eto asa nnya báwɔni bǝtsyǝǝ , éyifo mǝ keyifo isu ese Ntuflǝsǝtidi Yohanes eto lefe . Nya idu lǝ lefe nǝmfó ǝsuǝǝ , bianɔ se baatɛyi dikiti sɛɛ nǝ ditsyi lǝ Onanto eto sekakedikɔ ǝsuǝ . Nya utidi saa nlɛ bokplatsya nkǝ lǝ udufǝ mfó .
Fɛɛ iyuǝ eso itǝ bǝ kato ku kasɔ lǝ enya , enso bǝ afi nyamfo eto awɔnisa eto lekpa sɛkɛ saa bɔ lǝ Onanto eto afi nyamǝ ǝsuǝ .
“ Osani saa wǝ lɔɔni wǝ usiǝ nya uufi obambaa , okpo kusiǝ . Nya osani wuufi kusiǝ ko bánii , okpo kusiǝ .
“ Lǝ lefe ditsyuǝǝ , otabinyǝ sani ɔni akɛ wǝ díkalɛ bikǝ bia lefo koya tinti , nya úkǝnyǝ disuǝyuǝ lefe saa lǝ wǝ nkpǝ kenke ǝsuǝ .
Nya okombo utsyuǝ wǝ baakpo bǝ Lasaro tsya lɛkɛ mfo . Afabe édi okombo ǝmfo ǝsuǝ kenke nya béketsyi wǝ bǝkǝtsyǝ lǝ kasɔ lǝ otabinyǝ ǝmǝ eto diyo eto kesie .
Úkabe kusu nkǝ lǝ otabinyǝ ǝmǝ lɛ budii , ewuliwuli nnya díkakpo lǝ kasɔ eboyo wǝ lǝ udi . Bakpa kula tsya kǝbǝ kadia wǝ afabe nyamǝ .
“ Íbǝ íbǝ bǝ Okombo ǝmǝ ésu úkpǝ nya Onanto eto bɔtɔnkpe díbǝ bétsyi wǝ bésu bǝtsyǝ lǝ Abraham eto akɔ kato . Otabinyǝ ǝmǝ tsya ǝbǝ úkpǝ nya bébikǝ wǝ .
Nya lǝ ɔkɔmǝǝ , únyǝ nkǝ ɔ́kɛ lǝ kanyi kǝnyǝkɔ . Mfó se óbesǝ ǝnǝmi kato , únyǝ Abraham famfamfa nya Lasaro dísiǝ wǝ lǝ akɔ .
Mfó ǝmǝ nya ókpadi bembembe ɔtɛyi nkǝ , ‘ Anto Abraham ! Nyǝ mɛ kaminsǝ lǝ ǝtǝ lǝ Lasaro lǝ ufi lɛnimi oto lǝ ntu ntsyuǝ ǝsuǝ lǝ ufi ubǝ utǝkǝ lǝ mɔ odiakami ǝsuǝ lǝ iyuǝ ko mɛ . Itsyise nlɛ kanyi bunyǝ lǝ ute ǝsuǝ mfo ! ’
“ Fɛɛ Abraham átɛyi wǝ nkǝ , ‘ Ubi , kloma fǝnkǝ lǝ fǝ nkpǝ disiǝfee , áfo asa sɛɛ kpǝ tinti . Nya Lasaro wǝ alɛɛ , asa bua sɔ̃ɔ̃ ófo . Fɛɛ mɔmɔɔ , ɔlɛ disuǝyuǝ bunyǝ nya fǝ nlɛ kanyi bunyǝ .
Nya , nnya nsi nkpe lǝ nnyaa , kukpio kplɛ kutsyuǝ kpe mfo lǝ bo ku fǝ eto nti . Nya lǝ utidi utsyuǝ aala nkǝ woayila ubǝ mfóo , wǝǝmbofo . Nya nko ke kutsyuǝ tsya lǝmbofo bɔyɛ kedu mfó kǝbǝ bo ɔflɔ mfo . ’
“ Mfó otabinyǝ ǝmǝ lɛtɛyi wǝ nkǝ , ‘ Anto Abraham , nlɛ fǝ lekpakpa kpe Lasaro lǝ usu mɔ anto eto .
Mfóo , nkpe bayimisani ɛnɔ . Tǝ lǝ usu ɔlɛ mǝ kɔlɛ kukɔnɔ itǝ lǝ mǝ lǝ bayɛ kaka minkpe bubǝ , kaka kanyi nkpe mfo . ’
“ Mfó ǝmǝ nya Abraham lɛtɛyi wǝ nkǝ , ‘ Fǝ bayimisani kpe Moses ku Onanto eto bǝnyɛlǝkǝtidi lǝ ɔflɔ . Nya ele bǝ betsyue mǝ koto . ’
“ Mfó nya otabinyǝ ǝmǝ dítǝ mbuayɛ nkǝ , ‘ Anto Abraham , bǝmbɔnɔ mǝ ditiki ! Fɛɛ lǝ utidi utsyuǝ ataka utsyi ɔkɔmǝ mfo úsu mǝ ɔflɔɔ , bɔɔnɔ wǝ ditiki bayɛ mǝ asa bua buyifo . ’
“ Fɛɛ Abraham átɛyi wǝ nkǝ , ‘ Lǝ bǝbɔnɔ Moses ku Onanto eto bǝnyɛlǝkǝtidi eto ditikii , lǝ yuubǝ bǝ utidi utsyuǝ ataka utsyi ɔkɔmǝ mfo usu mǝ ɔflɔ kulaa tsyaa , bembofo wǝ ditki banɔ ! ’ ”
Yesu átɛyi wǝ bakasebi nkǝ , “ Asa nnya lǝǝtǝ utidi leeyifo lebua , ebubǝ kokooko . Fɛɛ mbɔbɔɛ mǝǝtǝ utidi wǝ ǝsuǝ asa nyamfo lɔɔyɛ ibǝ !
Lǝ béfi kukuǝ ko lɛmɔ kutsyuǝ bátsyasǝ wǝ lǝ simuǝ nya báto wǝ bákpe lǝ lekpo kǝmiǝ kulaa tsya , ɛlɛkɛ itǝ wǝ eso koto ko Onanto luunǝ nwǝ luutǝ bekpefi kɛkɛ bamfo eto utsyuǝ yifo lebua .
Nyaso lɔ abe asa nnya feeyifo kukɔnɔ . “ Nya lǝ fǝ ɔyɛtsyuǝ éyifo fǝ kabua kǝtsyuǝǝ , kǝ wǝ ato . Nya lǝ údi dikpi nya ɔnɔ ǝsuǝ kasɔɔ , nyalɛ fi atsyɛ wǝ .
Lǝ úyifo lesa bua óta fǝ úbu sekuanse lǝ diyi lɔni ǝsuǝ nya usi usinkli úbǝ , úbǝ ɔlɛ fǝ lekpakpa sekuanse diyi nǝmǝ ke ǝsuǝǝ , fi atsyɛ wǝ . ”
Yesu eto batɔnkpe álɛ Yesu lekpakpa bǝnkǝ , “ Bonamute , tǝ lǝ bo bofokanɔ lǝ bumuǝ ale boso . ”
Mfó ǝmǝ nya Bonamute lɛtɛyi mǝ nkǝ , “ Lǝ bekpe bofokanɔ bo leyo fe diyibibi nǝ nso bɔfɛ kenkee , biofo kuyi komfo bɔtɛyi biǝ , ‘ Su lǝ mfo lǝ esu edufǝ lǝ lekpo kǝmiǝ mǝ . ’ Nya kuuyifo nko mǝ .
“ Bibu nyamfo be be . Lǝ mi utsyuǝ kpe uyifoyifo wǝ laafo ɔkuɛ kǝtǝ wǝ nye ɔnlɛ fǝ basamu bobe nya utsyi ɔkuɛ ubǝ udufǝǝ , bɔtɛyi fɔɔtɛyi wǝ fǝ ubǝ usiǝ lǝ kasɔ mlǝ lǝ udi wǝ lesa ?
Owo lo ! Bomu ebɔtɛyi wǝ fǝ , ‘ Muǝ fǝ ǝsuǝ lǝ atsyasǝ kafia lǝ nkɛ , lǝ anwa lesa , lǝ efi mɔ didisa ǝtsyǝ mɛ lǝ ndi nlosǝ fɛ lǝ fintsya lǝ edi . ’
Yanle bǝ sɔ wǝ ani se ini wǝ uyifoyifo eto keyifo ete ini .
Nko ke ini itǝ mi tsya nɛ . Lǝ biyifo lesa saa nǝ mintɛyi mi miǝ biyifoo , ele bǝ bɛtɛyi biǝ , ‘ Beyifoyifo ete buni . Nya lesa nǝ buyifoo , eyifo lesa nǝ ete ele bǝ buuyifo . ’ ”
Nya se Yesu dídu ɔntɔ lǝ Yerusalem , ɔ́yɛ Samaria ku Galilea eto kumǝ ǝsuǝ .
Nya se ɔnlɛ kebuto kǝtsyuǝ budufǝǝ , basani lefosi bǝtsyuǝ ba nlɛ bufisia bufi ǝbǝ batsyako wǝ . Befimfi bamfo ǝńyǝ kɔsɛsɛ .
Nya báfa bembembe bátɛyi bǝ , “ Anto Yesu , be bo lǝ ǝnyǝ bo kaminsǝ ! ”
Yesu ǝnyǝ mǝ nya ɔ́tɛyi mǝ nkǝ , “ Bisu lǝ bifi mi ǝsuǝ bisu bete Onanto eto nwǝ lǝǝtǝ wǝ kedi lǝ ɔlɛ ola obe mi . ” Se bányɛ bantɔɔ , bǝnyǝ bǝ mǝ bufi áyɛ mǝ .
Fɛɛ se mǝ ɔni dínyǝ nkǝ wǝ bufi ǝyuǝ wǝǝ , úsinkli úsu nya ɔnlɛ Onanto bɔtɛsǝ ku ɔkɔɛ bembembe .
Nya úsu óse akonki lǝ Yesu eto ǝnǝmi nya ɔ́sɔ wǝ ani . Nya utidi ǝmǝ eyifo Samarianyǝ .
Mfó nya Yesu lɛtɔ nkǝ , “ Nya inni betidi lefosi míntsya fɛɛ ? Se ɔwɔnɔmbǝ fɛfɛ léfe ?
Ntsyǝ ibǝ bǝ utidi wǝ lenni Yudanyǝ ǝmfo hã ni nwǝ dísinkli úbǝ nkǝ wǝǝbǝ ɔsɔ Onanto ani ? ”
Mfó ǝmǝ nya Yesu lɛtɛyi wǝ nkǝ , “ Taka ǝńyǝ , lǝ edu . Fǝ bofokanɔ átsya fǝ bufi . ”
Farisifɔ bǝtsyuǝ átɔ Yesu bǝnkǝ bala bǝ baate lefe nǝ kon Onanto eto sekakedikɔ luubǝ itǝ . Mfó nya Yesu dítǝ mbuayɛ nkǝ , “ Onanto eto Sekadidi embubǝ lǝ kusu ko ǝsuǝ betidi loofo bunyǝ .
Kuutsyuǝ ǝmbɔtɛyi nkǝ , ‘ Bebe ! Nnyǝ se mfo ! ’ nye ‘ Nnyǝ se mmǝ . ’ Itsyise Onanto eto Sekadidi siamǝ fe sekpe mfo lǝ mi nti . ”
Nya Yesu lɛtɛyi wǝ bakasebi nkǝ , “ Lefe ditsyuǝ ebubǝ nǝ biɔbɛbɛ biǝ biǝnyǝ diyi nǝ mɔ , Utidi Eto Ubi , luubǝ . Fɛɛ biembunyǝ !
Betidi bǝtsyuǝ ebubǝ mi nti ini mba lɔɔtɛyi mi nkǝ , ‘ Bebe , nnyǝ wǝ mmǝ ! ’ nye ‘ Bebe , nnyǝ wǝ mfo ! ’ Fɛɛ biensu bɛbɛbɛ mɛ mfó !
Itsyise fe kase ofamfa laafa ku ute ketsyi lekpake nǝ kesu lebamba , nko kǝ sitinti Utidi Eto Ubi eto bubǝ luutsyǝ nɛ .
Fɛɛ ele bǝ ibǝ bǝ wooka kanyi bunyǝ tinti nya mmi eto betidi lɔɔni wǝ .
“ Asa nnya díbǝ lǝ Noa eto lefe , nnya kǝ nnya luubǝ itǝ le lefe nǝ mɔ , Utidi Eto Ubi , luubǝ bio nɛ .
Betidi ékedi , bǝkǝnǝ . Nya basani díkakpa bǝsiǝ nya bǝkǝtǝ besio bese isu ese diyi nǝ ǝsuǝ Noa dídufǝ lǝ ɔklɔ kplɛ ǝmǝ kafo . Nya ɔsɔmi lɛni nya ntubibi díyi bóba bókpo kasɔ ka kenke nya bólo betidi kenke .
“ Nko kǝ yuubǝ itǝ fe kase íbǝ lǝ Lot eto lefe tsya nɛ . Betidi ékedi , bǝkǝnǝ , nya bákasa asi tsya . Bǝtsyuǝ ǝnyǝ bákakpe bidikǝ , nya bǝtsyuǝ díkato ayo .
Nya diyi nǝ Lot lɛbɔ lǝ Sodom , ute ku etebambi nnya nkpe lɛyimbi bua lɛwunini itsyi kato íbǝ ékpo lǝ umǝ ǝmǝ ǝsuǝ nya étonsǝ mɛmblɛ kenke .
“ Nko ke yuutsyǝ lǝ diyi nǝ ǝsuǝ mɔ , Utidi Eto Ubi , lɔɔbɔ mbǝ nɛ .
Diyi nǝmfoo , utidi wǝ ńyǝ lǝ wǝ letsya ǝsuǝǝ , mensitɛyi nkǝ weesu diyo lǝ usu ufi kulesa . Nko ke ini lǝ ɔkuɛ utsyǝ ńyǝǝ , wensitɛyi nkǝ weesinkli ubǝ oto lǝ ubǝ ufi kulesa .
Bekloma lesa nǝ díbǝ lǝ Lot eto usiǝ ǝsuǝ !
Utidi saa wǝ lela nkǝ wǝǝlǝkǝ wǝ nkpǝǝ , wooyansǝ mu . Nya utidi saa wǝ leyansǝ wǝ nkpǝǝ , wuusinkli unyǝ mu .
Nya ketsye kamfoo , betidi inuǝ ebolabe lǝ bikǝ biɔni ǝsuǝ , nya Onanto ebofo ɔni nya wooyani ɔni olabesǝ .
Besio inuǝ ebukǝkuǝ nnamfo lǝ kukuǝ kɔni ǝsuǝ . Nya Onanto luulǝkǝ ɔni nya wooyani ɔni uńyǝnsǝ mfó .
Basani inuǝ ebuńyǝ bakafo nya wuutsyi ɔni udunko nya wooyani unuǝfǝ uńyǝnsǝ mfó . ”
Mfó ǝmǝ nya bakasebi bamǝ lɛtɔ Yesu bǝnkǝ , “ Bonamute , lǝ sie ? ” Nya Yesu dítǝ mbuayɛ nkǝ , “ Kaka lesakpǝnkpǝ ntǝ , mfó ebintsyǝ laakpo nɛ . ”
Yesu átɛyi wǝ bakasebi lekpa ditsyuǝ óte mǝ nkǝ ele bǝ bakato ola lefe saa nya yanle bǝ elo mǝ ani .
Ɔ́tɛyi mǝ nkǝ , “ Okponkpo bua utsyuǝ akɛ lǝ umǝ utsyuǝ wǝ dímankate Onanto sikpi nya wénkebu utidi tsya .
Nya lǝ umǝ ǝmǝ kee , ɔkɔsiǝ utsyuǝ akɛ mfo wǝ díkesu wǝ ɔflɔ úsukalɛ wǝ lekpakpa nkǝ , ‘ Lǝkǝ mɛ lǝ mɔ olo eto bulǝ ǝsuǝ . ’
“ Éfo lefe kpǝ , okponkpo ǝmǝ áni wényifo kulesa lǝ etiki nyamǝ ǝsuǝ . Fɛɛ lǝ kalosǝkɔɔ , ɔ́tɛyi wǝ ǝsuǝ nkǝ , ‘ Ite bǝ maanté Onanto sikpi nya meemfi utidi keyifo kulesa ,
lǝ bulǝ bo ɔkɔsiǝ ǝmfo nlɛ mɛ bulǝ esoo , moobe miǝ nwunsǝko wǝ nla wǝ olo eto etiki nyamǝ nlǝkǝ . Lenni nko , wǝǝmbɔyɛ bubǝ nya wǝǝmbutǝ nkɛ lɛnwɔ mfe mfe . ’ ”
Mfó nya Bonamute dísukosǝ nya ɔ́tɛyi mǝ nkǝ , “ Bɛnɔ lesa nǝ okponkpo bua ǝmǝ lɛtɛyi .
Nya mɔmɔɔ , yuubǝ bǝ Onanto embulǝkǝ wǝ betidi ba leewi kakpadi wǝ ketsye ku kakɔmi kato ola kǝtǝ wǝ bǝ ɔwunseko mǝǝ ? Nye bomu ebu fǝnkǝ wǝ ofe kama lǝ mǝ bulǝkǝ ǝsuǝ ?
Nlɛ mi bɔtɛyi sitinti minkǝ Onanto ebokpo lekpo nya wuutǝ mǝ lɛbɛ lamfolamfo . Fɛɛ lǝ Utidi Eto Ubi ǝbǝǝ , wuunyǝ betidi ba léfo wǝ bánɔ ? ”
Yesu átɛyi lekpa nǝmfo utǝ betidi ba leebu bǝ mǝ kakle hã ni basɛɛ nya bensi embunyǝ utidi sa wǝ ntǝ fǝ mǝ .
Nya ɔ́tɛyi nkǝ , “ Lǝ lefe ditsyuǝ ǝsuǝǝ , betidi inuǝ bǝtsyuǝ ésu Onanto eto Kedikǝtǝkɔ bǝ lǝ bato ola . Ɔni eyifo Farisinyǝ nya unuǝfǝ diyifo nwǝ laafo oko .
Farisinyǝ ǝmǝ ǝlǝkǝ wǝ ǝsuǝ lete nya óto ola nkǝ , ‘ Onanto , maasɔ fǝ ani , itsyise maansɛsǝ ǝnǝmi lǝ atabi ǝsuǝ , nya meenyifo utidi kabua , nya maankpo kusiǝ fe kase betidi bamba leeyifo . Nya maasɔ fǝ ani tsya , itsyise minte fe nwǝ laafo oko wǝ ńyǝ mmǝ tsya seka .
Maakle kɛnyɛ eyi ǝnuǝ lǝ kɔsida saa ǝsuǝ . Nya meefi lesa nǝ kee minyǝ eto lekpafosile kǝtǝ fǝ . ’
“ Fɛɛ nwǝ laafo oko ǝmǝ ǝńyǝ kɔsɛsɛ nya wónla nkǝ woabesǝ wǝ ǝnǝmi kato kulaa tsya . Fɛɛ úfi wǝ ani utǝkǝ lǝ wǝ lɛkɔɛsi nya ɔ́tɛyi nkǝ , ‘ Onanto , be mɔ obuayifo ǝmfo lǝ ǝnyǝ mɛ kaminsǝ ! ’ ”
Mfó nya Yesu lɛtɛyi mǝ nkǝ , “ Nlɛ mi bɔtɛyi nkǝ , se besinkli bésu ayo , nwǝ laafo oko ǝmǝ ale kɛnkɛnkɛ lǝ Onanto eto ǝnǝmi nya inni Farisinyǝ ǝmǝ . Itsyise utidi saa wǝ laabesǝ ǝsuǝ kato , Onanto ebobokosǝ wǝ kasɔ . Nya utidi saa wǝ laaboko sǝ ǝsuǝ kasɔɔ , Onanto ebobesǝ wǝ kato . ”
Betidi bǝtsyuǝ éfi mǝ bebi báboko Yesu ɔflɔ , katɛyi bǝ ufi wǝ ani utǝkǝ lǝ mǝ . Se Yesu eto bakasebi dínyǝ nyamfo , béyǝnki bákpe betidi bamǝ lǝ nnya eso .
Fɛɛ Yesu ákpadi bekpefi bamǝ óboko wǝ ɔflɔ nya ɔ́tɛyi nkǝ , “ Bitǝ lǝ bekpefi lǝ bǝbǝ mɔ ɔflɔ nya bienti mǝ kusu . Itsyise Onanto eto sekakedikɔ te itǝ betidi ba laabokosǝ mǝ ǝsuǝ kasɔ fe bekpefi bamfo eto okle .
Nya bekloma nyamfo biǝnkǝ , utidi saa wǝ dímamfo Onanto eto sekadidi fe dikpefi seka , wǝmbudufǝ se kafo kulefe kulefe , kulefe . ”
Yudafɔ eto uninǝ utsyuǝ átɔ Yesu nkǝ , “ Oteasa sɛɛ , be ele bǝ nyifo fɛ lǝ nyǝ nkpǝ manlo ? ”
Mfó nya Yesu lɛtɔ wǝ nkǝ , “ Beso faakpadi mɛ fǝ ɔsɛɛ ? Utidi kuutsyuǝ saa menyifo ɔsɛɛ enso Onanto hã .
Nyi miǝ biyi kɔfi ko laatɛyi nkǝ , ‘ Mankpo kusǝ nye kusiǝ , manlo utidi , menyu , manla fǝ utsyuǝ kɛnyɛ , nya bu fǝ anto ku fǝ ambe . ’ ”
Mfó nya utidi ǝmǝ dítǝ mbuayɛ nkǝ , “ Ntsyue afi nyamfo kenke koto kukɔnɔ , itsyi lǝ mɔ sikpefi lefe kǝ . ”
Se Yesu lɛnɔ wǝ ditiki nǝmǝ , ɔ́tɛyi wǝ nkǝ , “ Ibu lesa lɔni ele bǝ yifo . Fi bikǝ bia kenke nte fǝ ate , lǝ efi atabi nyamfó ǝtǝ bakombo . Nyamfo luutǝ ǝnyǝ bikǝ ǝtsyǝ lǝ Onanto eto kato nɛ . Nyamfo kama lǝ edu ǝbǝ ǝtǝkǝko mɛ . ”
Fɛɛ lefe nǝ osani ǝmǝ lɛnɔ nya mfo , ǝsuǝ ába wǝ itsyise bikǝ kpǝ kpe wǝ .
Yesu ǝnyǝ kase ǝsuǝ léba wǝ nya údi etiki ɔ́tɛyi nkǝ , “ Ekpe ale itǝ otabinyǝ fɛ lǝ ofo Onanto eto sekakedikɔ budufɔ !
Nya ekpe ale itǝ otabinyǝ bǝ lǝ udufǝ Onanto eto sekakedikɔ , enso kase ɔtɔmli ku lekoko lɔɔyɛ lǝ okasa eto ofo ofe . ”
Mfó nya betidi ba lɛnɔ nyamfo lɛtɔ Yesu bǝnkǝ , “ Nyalɛ owoe kon luunyǝ bofo ? ”
Mfó nya Yesu dítǝ mbuayɛ nkǝ , “ Lesa nǝ utidi lembofo buyifoo , iyuǝ itǝ Onanto ku buyifo . ”
Mfó nya Petro lɛtɛyi Yesu nkǝ , “ Bebe , bo áyani bo ayo eto asa kenke butsyǝ nya búbǝ búntǝkǝko fǝ . ”
Nya Yesu lɛtɛyi mǝ nkǝ , “ Sitinti , ɔnukualɛ uni . Nya nla miǝ bete biǝ utidi saa wǝ léyani wǝ diyo utsyǝ nye óyani wǝ usiǝ nye bayimisani nye wǝ antomǝ nye bebi utsyǝ lǝ Onanto eto Sekadidi esoo ,
wuunyǝ asa nyamfó eto okle kpǝ lǝ nkpǝ bomfo kǝmiǝ ku nkpǝ bo lǝmbɔkɛ kalokɔ ku lǝ lefe nǝ luubǝ tsya kǝmiǝ . ”
Yesu ákpa wǝ bakasebi lefosi inuǝ ba úkǝlǝkǝ mate hã óboko wǝ ɔflɔ nya ɔ́tɛyi mǝ nkǝ , “ Bɛnɔ ! Bɔtɔ lǝ Yerusalem , kaka asa nnya kenke Onanto eto bǝnyɛlǝkǝtidi lɛwɔni bǝtsyǝ lǝ mɛ , Utidi Eto Ubi ǝsuǝ , luubǝ itǝ nko .
Betidi ebufi mɛ bakpe lǝ betidi ba lenni Yudafɔ eto ani bǝ lǝ befi mɛ beyifo ǝmǝnsa . Booka mɛ nya bootufǝ ntufǝ bakpo mɛ lǝ ǝsuǝ .
Bɔɔblɛ wǝ nya boolo wǝ . Fɛɛ lǝ diyi tsyǝfǝ ǝsuǝǝ , nsi wootaka utsyi ɔkɔmǝ ubǝ . ”
Nya asa nyamfo kenkee , bakasebi bamǝ mánnɔ nnya kasɔ . Etiki nyamfo eto kasɔnɔnɔ tsya akula mǝ . Bánnɔ lesa nǝ Yesu lɛtɛyi mǝ mfo eto kasɔ .
Lǝ lefe nǝ Yesu ńlɛ bɔnyi kafi Yerikoo , unǝmba utsyuǝ ǝsiǝ lǝ kusu ɔflɔ mfó úkatɔ asa .
Se ɔ́nɔ betidi kpǝ ba nlɛ bofe eto kuduu , ɔ́tɔ nkǝ , “ Be nlɛ bubǝ ? ”
Bátɛyi wǝ bǝnkǝ , “ Yesu Nasaretnyǝ uni nlɛ bofe . ”
Mfó nya ófa bembembe nkǝ , “ Yesu , Oka David eto ubi ! Be mɛ lǝ ǝnyǝ mɛ kaminsǝ ! ”
Mfó nya betidi ba ntɔ sɛtɔ dínyenki bákpe wǝ bátɛyi bǝnkǝ údika . Fɛɛ mɔmɔ bomu óbesǝ ɔkɔɛ kato ófa bembembe nkǝ , “ David eto ubi ! Be mɛ lǝ ǝnyǝ mɛ kaminsǝ ! ”
Lǝ nnya eso Yesu ále únyǝ nya ɔ́tɛyi nkǝ bakpa unǝmba ǝmǝ baboko wǝ ɔflɔ . Se úbǝ óyo wǝ ɔflɔ , Yesu átɔ wǝ nkǝ ,
“ Be faala fǝ nyifo ntǝ fǝ ? ” Unǝmba ǝmǝ ǝtǝ mbuayɛ nkǝ , “ Anto , nla miǝ lǝ nsi nnyǝ asa . ”
Mfó nya Yesu lɛtɛyi wǝ nkǝ , “ Nyalɛ sinkli ǝnyǝ asa ! Fǝ bofokanɔ átsya fǝ . ”
Lamfolamfo , usinkli únyǝ asa nnya útǝkǝko Yesu nya ɔ́yɛ ɔntɔ ɔnlɛ Onanto bɔtɛsǝ . Nya se betidi kpǝ bamfó dínyǝ nyamfoo , mǝmblɛ kenke átɛsǝ Onanto .
Yesu ésu údufǝ Yeriko , nya ɔ́yɛ lǝ umǝ ǝmǝ kafo ɔntɔ .
Mfó nya mba laafo umǝnko eto uninǝ utsyuǝ wǝ baakpo Sakeo lɛkɛ , nya úyifo otabinyǝ tinti .
Úkabɛbɛ kusu ko ǝsuǝ wɔɔyɛ lǝ unyǝ utidi wǝ kon Yesu ni . Fɛɛ se úyifo utidi kliminti esoo , ɔnlɛ kusu ku kutsyuǝ bunyǝ se betidi mfui eso .
Nyaso útsyetsyi ɔ́tɔ betidi bamfo sɛtɔ nya óbe kuyi bǝ lǝ unyǝ Yesu , itsyise óte nkǝ wuubǝ ɔyɛ mfo .
Se Yesu léyo kuyi komǝ kalɔɔ , úkǝnǝ úńyǝ nya óbesǝ ǝnǝmi kato nya ɔ́tɛyi Sakeo nkǝ , “ Sakeo , kɔse lǝ ayifǝ ǝbǝ kasɔ , itsyise fǝ diyo mɔɔsɔnɔ mi nɛ . ”
Sakeo ákɔse ɔ́yifǝ úbǝ kasɔ nya útǝ Yesu edufǝ ku disuǝyuǝ tinti .
Betidi ba dínyǝ nyamfó étsyiko etiki budi kawɔnɔnɔ lǝ Yesu ǝsuǝ katɛyi bǝ , “ Osani ǝmfo esukayɛ utidi ǝmfo wǝ ni obuayifo eto diyo . ”
Mfó nya Sakeo létaka úńyǝ nya ɔ́tɛyi Bonamute ǝmǝ nkǝ , “ Anto ! Muufi mɔ bikǝ bia nkpe mɛ kenke eto kutsyǝ ntǝ bakombo . Nya betidi ba kenke eto bikǝ míntafa mímfoo , moofo mǝ nnya kayo eto sena ntsyǝ lǝ nnya kɛnyɛ . ”
Mfó nya Yesu lɛtɛyi wǝ nkǝ , “ Mmi ǝmfo bofo ǝbǝ diyo nǝmfo , itsyise utidi wǝ mfo tsya eyifo Abraham eto kafo eto ubi .
Nya mɔ , Utidi Eto Ubii , mbǝ miǝ lǝ nlǝkǝ betidi ba kenke lénya kusu mboko nkpǝ . ”
Mfó nya betidi bamfó ńyǝ banlɛ asa nnya Yesu nlɛ mǝ bɔtɛyi bɔnɔ . Nya úsukosǝ nya ɔ́tɛyi mǝ lekpa ditsyuǝ , itsyise ofe ɔlɛ bɔnyi kafi Yerusalem nya bébu bǝ Onanto eto Sekadidi siamǝ ebubǝ sitinti mɔmɔ .
Nya ɔ́tɛyi nkǝ , “ Lǝ lefe nǝ léfe mǝǝ , osani wǝ nkpe dibu utsyuǝ ákɛ mfó wǝ létaka úsu kasɔ famfamfa kǝtsyuǝ ǝsuǝ lǝ bǝtsyǝ wǝ seka . Nya úfi nsusu nkǝ , wuusinkli ubǝ wǝ umǝ .
Fɛ úduu , ókpadi wǝ beyifoyifo lefosi utsyǝ . Nya útǝ utsyuǝ saa atabi eto otobe ɔni . Nya ɔ́tɛyi mǝ nkǝ , ‘ Bifi atabi nyamǝ beto ɔlɔ isu ese lefe nǝ muubǝ . ’
“ Fɛɛ osani ǝmfo eto umǝ eto betidi ékekisi wǝ , nyaso bátsyese batɔnkpe bǝtsyuǝ bǝtǝkǝko wǝ bǝ besu batɛyi Okankplɛ nkǝ , ‘ Boanla boǝ osani ǝmfo di bo oka . ’
“ Tsya , bǝtsyǝ osani ǝmǝ seka nya usi úsinkli úbǝ umǝ ǝmǝ . Lamfolamfo , útǝ bákpadi wǝ beyifoyifo bamǝ bǝbǝ bátsya lǝ wǝ ǝnǝmi nkǝ lǝ ɔnɔ kutǝkǝ ko bǝnyǝ .
“ Uyifoyifo tutɛ ǝbǝ nya ɔ́tɛyi wǝ nkǝ , ‘ Bonamute , nnyǝ atabi eto etobe lefosi ntǝkǝ lǝ ɔni ǝmǝ fǝtǝ mɛ mfó ǝsuǝ . ’
“ Mfó nya Onamute ǝmǝ lɛtɛsǝ wǝ ɔ́tɛyi nkǝ , ‘ Álɔ eyifo ! Eyifo uyifoyifo sɛɛ ! Se fálɛ keyifo kɛkɛ kamfo ola fáyɛnko ke lǝ kusu sɛɛ esoo , muufi fǝ ntsyǝ seka lǝ kǝmǝ lefosi ǝsuǝ . ’
“ Uyifoyifo nuǝfǝ tsya ǝbǝ ɔ́tɛyi wǝ nkǝ , ‘ Bonamute , nnyǝ atabi eto etobe ɛnɔ ntǝkǝ lǝ ɔni wǝ fǝtǝ mɛ ǝsuǝ ! ’
“ Nya Onamute ǝmǝ lɛtɛyi uyifoyifo ǝmǝ tsya nkǝ , ‘ Fǝǝ , ebudi seka lǝ kǝmǝ ɛnɔ ǝsuǝ ! ’
“ Uyifoyifo bamba ǝbǝ nya ɔ́tɛyi nkǝ , ‘ Bonamute , nyǝ fǝ atabi eto otobe ɔni wǝ fǝtǝ mɛ . Mfí nnya nkle lǝ mɔ ofiamɛ ǝsuǝ nkula .
Nte fǝ sikpi itsyise eyifo nwǝ nkpe ale . Nya feefi lesa nǝ lenni fǝ lele kafloma keyifo fǝ lele . Nya feefi didisa nǝ fǝmankpe kulaa tsya keyifo fǝ lele . ’
“ Mfó nya Onamute ǝmǝ lɛtɛyi wǝ nkǝ , ‘ Uyifoyifo bua feni ! Fǝ kosate eto kɛnyɛ eto etiki ni nnya muufi nlo fǝ dikpi ! Eyi fǝ nyifo utidi wǝ nkpe ale . Nya meefi lesa nǝ lenni mɔ lele kafloma keyifo mɔ lele . Nya meefi lesa lǝ kaka mánkpe ku ditsyuǝ .
Nya lǝ eyi nkoo , beso fémemfi mɔ atabi esu akpe lǝ atabi kǝtsyǝkɔ ? Mfóo , nyi miǝ muunyǝ kutǝkǝ lǝ nnya ǝsuǝ lǝ nsinkli ntsyi mbǝ . ’
“ Mfó nya ɔ́tɛyi betidi ba ńyǝ mfo nkǝ , ‘ Bɛlɛ atabi nyamǝ befo lǝ wǝ ani bitǝ uyifoyifo wǝ nkpe atabi eto etobe lefosi . ’
“ Fɛɛ betidi bamfo átɛyi wǝ bǝnkǝ , ‘ Bonamute , uyifoyifo ǝmfó ebunyǝ atabi eto etobe lefosi útsyǝ ! ’
“ Mfó nya Onamute ǝmǝ dítǝ mbuayɛ nkǝ , ‘ Nlɛ fǝ bɔtɛyi sitinti minkǝ , utidi wǝ asa ntee , wǝ ni nwǝ Onanto luutǝ okpe enso nɛ . Nya utidi wǝ kulesa lentee , nnya nte wǝ kulaa tsyaa , bɔɔlɛ ni bafo wǝ lǝ ani .
Nya mɔmɔɔ , binǝ mɔ balo ba dímanla bǝ ndi seka lǝ mǝ ǝsuǝ beboko mfo lǝ belo mǝ lǝ mɔ ǝnǝmi . ’ ”
Se Yesu lɛtɛyi mǝ asa nyamfo ólosǝǝ , ɔ́tɔ mǝ sɛtɔ úsu Yerusalem .
Lefe nǝ ɔnlɛ Betfage ku Betania bɔfi lǝ Nnuǝbi eto Eyi eto Kɔtini ɔflɔɔ , ótsyese wǝ bakasebi inuǝ ɔ́tɛyi nkǝ bakatɔ .
Mfó nya ɔ́tɛyi mǝ nkǝ , “ Bikatɔ lǝ umǝ kɛkɛ wǝ nkpe sɛtɔ mfó . Nya lǝ bɛlɛ wǝ budufǝǝ , biunyǝ ɔflimu eto lɛkpɔ ditsyuǝ nǝ bátsyasǝ lǝ ukuǝ bǝńyǝsǝ nǝ utidi kuutsyuǝ saa dímǝnsiǝ tɔ unyǝ . Benyankli ni ku ukuǝ lǝ bifi wǝ beboko mfo .
Lǝ utidi utsyuǝ atɔ mi lesa nǝ eso bényankli nii , bɛtɛyi wǝ biǝnkǝ , ‘ Bonamute nlɛ ni bohiã . ’ ”
Bakasebi bamǝ áyifǝ lǝ kusu bésu bǝnyǝ lesa saa fe kase Yesu lɛtɛyi mǝ .
Nya lǝ lefe nǝ bǝńyǝ banlɛ ubuki ǝmǝ bonyankli kǝlǝkǝǝ , ubuki ǝmǝ eto basate átɔ mǝ bǝnkǝ , “ Beso bɛnlɛ wǝ bonyankli ? ”
Mfó nya bakasebi bamǝ dítǝ mbuayɛ bǝnkǝ , “ Bonamute ahiã wǝ . ”
Nya béfi ubuki ǝmǝ báboko Yesu . Mfó nya béfi mǝ mfia bésensǝ bákpo lǝ ubuki ǝmǝ ǝsuǝ nya báwunsǝko Yesu óbe úsiǝ lǝ wǝ .
Se úsiǝ lǝ wǝ ǝsuǝ nya báyɛ bantɔɔ , betidi bǝtsyuǝ éfi mǝ mfia bésensǝ bákpo lǝ kusu .
Lefe nǝ Yesu ńlɛ bɔnyi kafi Yerusalem lǝ kusu kaka ɔnlɛ Nnuǝbi eto Eyi eto Kɔtini bɔyifǝ kǝbǝǝ , wǝ bakasebi kpǝ bamǝ étsyiko Onanto ani bɔsɔ nya báto keyudu banlɛ bofa bembembe lǝ asa kplɛ nnya bǝnyǝ eso .
Nya bátɛyi bǝnkǝ , “ Atɛsǝ itǝ Oka wǝ nlɛ bubǝ lǝ Bonamute eto diye ǝsuǝ ! Diyuǝ lǝ lefo kato kenke . Nya diyǝnde itǝ Onanto ! ”
Mfó nya Farisifɔ ba lɛkɛ lǝ sitiditu siamǝ nti lɛtɛyi Yesu bǝnkǝ , “ Oteasa , ninko fǝ bakasebi lǝ bayɛ kudu bokpo ! ”
Mfó nya Yesu dítǝ mbuayɛ nkǝ , “ Nlɛ mi bɔtɛyi sitinti minkǝ lǝ bayɛ kudu bokpoo , aba nyamfo kosate ebutsyǝ kasɔ ku kudu bokpo . ”
Kase Yesu lɛyɛ ɔntɔ lǝ Yerusalem kedufǝkɔɔ , nya únyǝ umǝ ǝmǝǝ , úwi keku lǝ wǝ disi .
Nya ɔ́tɛyi nkǝ , “ Nla sitinti miǝ lǝ nnya ete biunyǝ bete mmi eto diyi nǝmfo eto lesa nǝ loohiã itǝ bǝ lǝ binyǝ diyuǝ ini ! Fɛɛ ibǝ ese mɔmɔɔ , bɛnlɛ bunyǝ lǝ bete !
Lefe ditsyuǝ ebubǝ se mi balo luuńyǝ batsyilama mi lǝ kalebe saa kenke . Nya booti ǝbiǝ kenke nya kulesa lembofo budufǝ nye kabɔ kǝbǝ lekple .
Betidi ebɔtsylɔsǝ umǝ mfo kenke nya boolo betidi ba nkpe lǝ wǝ kenke . Nya leba ku ditsyuǝ sa embubu ditǝkǝ lǝ ni kǝtsyǝkɔ . Itsyise bɛni nya bíǝnyǝ lǝ bete lefe nǝ Onanto díbǝ nkǝ lǝ ofo mi lǝ nkpǝ ! ”
Yesu ésu údufǝ Onanto eto kedikǝtǝkɔ nya útsyiko mba nlɛ bikǝ bote mfó bola kabɔsǝ .
Nya ɔ́tɛyi mǝ nkǝ , “ Báwɔni bákpe lǝ Awɔnisa Kɛnkɛ eto Kukue ǝsuǝ bǝ Onanto átɛyi nkǝ , ‘ Mɔ diyoo , betidi ebokpadi ni bǝ diyo kaka betidi laato ola . ’ Nya mi dífi mfó befianisǝ beyu eto kabiɔkɔ ! ”
Diyi saa , Yesu ákate asa lǝ Onanto eto Kedikǝtǝkɔ mfó . Onanto eto besumunyǝ ninǝ ku Afi eto bateasa ku betidi eto batɔnkotɔnko ála bǝ lǝ balo wǝ .
Fɛɛ bǝnyǝ kusu ko ǝsuǝ bɔɔyɛ , itsyise betidi kpǝ akɛ mfó ba eto ato léfo wǝ etiki nyamǝ kekleke eso .
Diyi lɔni se Yesu lɛkɛ katé betidi asa lǝ Onanto eto kedikǝtǝkɔ , kedi mǝ Ditiki Sɛɛ eto asa , besumunyǝ ninǝ ku afi eto bateasa ku umǝ eto beninǝ ǝbǝ mfó .
Mfó nya bǝbǝ bátɛyi wǝ bǝnkǝ , “ Tɛyi bo ǝsuǝale nnya fankpe fɛ feeyifo asa nyamfo eto okle . Nya owoe dítǝ fǝ ǝsuǝale nyamǝ ? ”
Mfó nya Yesu dítǝ mbuayɛ nkǝ , “ Bitǝ lǝ ntɔ mi etiki ǝtsyuǝ lǝ nnɔ .
Nte ǝsuǝale nnya Yohanes lɛkɛ fɛ úyifo ntuflǝsǝflǝsǝ eto lekpa útǝ betidi , Onanto ɔflɔ itsyi lee , betidi bomu ɔflɔ itsyi ? ”
Mfó nya bétsyiko kǝnǝ kasɔ lǝ mǝ nti katɛyi bǝ , “ Be ele bǝ bɔtɛyi ? Lǝ bɔ́tɛyi boǝ Onanto ɔflɔ únyǝ ǝsuǝale nyamǝ utsyiko , ɔtɔ bo nkǝ , ‘ Be díbǝ eso biamfó Yohanes bɛnɔ ? ’
Nya lǝ bɔtɛyi boǝ utidi ɔflɔ ófo nnya utsyiko , katsyakɔ eto betidi bamfo kenke ebubǝ bakpɔ bo aba , itsyise mǝmblɛ kenke áfo bánɔ bǝ Onanto eto Unyɛlǝkǝtidi wǝ Yohanes ni nɛ . ”
Lǝ nyaso bǝlǝkǝ kɛnyɛ bátɛyi bǝnkǝ , “ Boante kaka únyǝ ǝsuǝale nyamǝ útsyiko . ”
Mfó nya Yesu tsya lɛtɛyi mǝ nkǝ , “ Nko ke eso mintsya mǝmbɔtɛyi mi kaka mimfo ǝsuǝale fɛ meeyifo asa nyamfo eto okle . ”
Mfó nya Yesu lɛtɛyi bǝtidi bamǝ lekpa nǝmfo nkǝ , “ Lǝ lefe nǝ lefe mǝ , osani utsyuǝ áfo kudiyi eto ɔkuɛ utsyuǝ . Se úsu kusu kutsyuǝ nkǝ lǝ usu usiǝ itǝ lefe nǝ dikulǝ esoo , úfi wǝ ɔkuɛ ǝmǝ ókpe lǝ beyifoyifo bǝtsyuǝ eto ani .
Se lefe léyo bǝ betsyiko eyibibi nyamǝ bɔlɛɛ , ótsyese wǝ uyifoyifo utsyuǝ nkǝ usu ofo wǝ kedikɔ lǝ ɔkuɛ ǝmǝ ǝsuǝ lǝ beyifoyifo ɔflɔ oboko wǝ . Fɛɛ beyifoyifo bamǝ áblɛ uyifoyifo ǝmǝ nya bála wǝ babɔsɛ , nya bǝntǝ wǝ kulesa .
Lǝ nyaso ótsyese uyifoyifo bamba . Fɛɛ beyifoyifo bamǝ áblɛ wuntsya , nya bákpe wǝ kofani , nya bála wǝ bátsyese , nya bǝntǝ wǝ kulesa .
Ótsyese uyifoyifo tsyǝfǝ . Nya beyifoyifo bamǝ lɛblɛ wǝ bǝtǝkǝ wǝ afabe lǝ ǝsuǝ nya bála wǝ bǝlǝkǝ lǝ mfó .
“ Mfó ǝmǝ nya ɔkuɛnsate ǝmǝ lɛtɔ wǝ ǝsuǝ nkǝ , ‘ Be ele bǝ nyifo ? Mootsyese mɔ ubi lala nya mfo nnɔ miǝ boobu wǝ . ’
“ Fɛɛ se beyifoyifo bamǝ dínyǝ ubi ǝmǝ , bátɛyi mǝ ǝsuǝ bǝnkǝ , ‘ Biǝnyǝ ɔkuɛnsate ǝmǝ eto ubi kosate ni nwǝ mfo . Bitǝ lǝ bolo wǝ ete wǝ bikǝ biamfo kenke lǝ befiani bo bele ! ’
Nyaso bǝnǝ wǝ babɔsǝ lǝ ɔkpɔ ǝmǝ kafo nya bálo wǝ . ” Mfó ǝmǝ nya Yesu lɛtɔ mǝ nkǝ , “ Be ɔkuɛnsate ǝmǝ luuyifo beyifoyifo bamǝ mfo ?
Nla miǝ bete biǝ woolo beyifoyifo bamǝ kenke nya wuufi ɔkuɛ ǝmǝ okpe lǝ beyifoyifo bamba lǝ ani . ” Se betidi bamǝ lɛnɔ nko , bátɛyi bǝnkǝ , “ Owo lo ! Yanle bǝ ibǝ nko ! ”
Yesu ábe mǝ tũũ nya ɔ́tɔ mǝ nkǝ , “ Bíankla Awɔnisa Kɛnkɛ nyamfo eto kasɔ nlɛ bote , ‘ Leba nǝ mba laato ayo lɛni bǝ dimbǝ kɔnɔɔ , ni bomu díbǝ lefiani nǝ nso bofe lǝ afɛfɛ kenke nti ? ’
Utidi saa wǝ luutusǝ ɔsɔ lǝ leba nǝmǝ ǝsuǝ , eboba wuli wuli wuli . Nya lǝ leba nǝmǝ tsya ǝbǝ lɛsɔ utsyuǝ lǝ ǝsuǝǝ , diukuǝ wǝ muɛmuɛmuɛ . ”
Afi eto bateasa ku Onanto eto besumunyǝ eto beninǝ ákpe nkɛale bǝ lǝ bǝmuǝ Yesu lamfolamfo , itsyise bǝnyǝ bǝ mǝ ɔnlɛ sitinti nyaso ɔ́tɛyi lekpa nǝmǝ nɛ . Fɛɛ báte betidi bamfo sikpi .
Lǝ nnya esoo , bákabɛbɛ kusu bamba ko ǝsuǝ bɔɔyɛ bǝmuǝ wǝ . Bǝlǝkǝ betidi bǝtsyuǝ kalɔ kalɔ . Nya bákle ku mǝ bǝnkǝ besu Yesu ɔflɔ . Nya béyifo ǝsuǝ fe Ditiki Sɛɛ nǝmǝ mǝ kosate léla bǝ lǝ bate itǝ mǝ ǝsuǝ . Nya bátsyese mǝ bǝnkǝ babio Yesu uyibi lǝ etiki ǝsuǝ lǝ bǝnyǝ kusu ko bɔɔyɛ befi wǝ bakpe lǝ Roma eto Aba eto uninǝ eto ani .
Lǝ nnya esoo , mba laabio kanɔ asa bamfó ésu Yesu ɔflɔ . Nya bátɔ wǝ bǝnkǝ , “ Oteasa , buyi boǝnkǝ asa nnya faatɛyi ku nnya fate kenke eyifo etiki tlolololo . Nya buyi tsya boǝ aambe utidi eto ǝnǝmi lǝ alɛ asa buyifo . Bomu aate ɔnukualɛtiki nnya ǝsuǝ Onanto laala nkǝ betidi yifo .
Lǝ nyamfo eso bola boǝ boate lǝ bo kɔfi ǝtǝ kusu bǝ bofo umǝnko butǝ Romafɔ eto Okankplɛ lee yǝntǝ kusu ? ”
Fɛɛ Yesu ǝnyǝ mǝ kɔwɛsu bua útsyǝ lekpo nya ɔ́tɛyi mǝ nkǝ ,
“ Bifi sika flubia eto atabi beboko lǝ mbe . Owoe eto disi ku diye ntǝkǝ mfo ? ”
Bátɛyi bǝnkǝ , “ Okankplɛ Kaisare eto ale ini . ” Nya Yesu lɛtɛyi mǝ nkǝ , “ Bifi lesa saa nǝ ni Okankplɛ eto lele bitǝ Okankplɛ . Nya bifi lesa saa nǝ ni Onanto eto lele bitǝ Onanto . ”
Nya lǝ betidi eto ǝnǝmi mfóo , bamfó wǝ bumuǝ lǝ kulesa ǝsuǝ . Mǝ kɛnyɛ ǝkpǝ mǝ nya iyifo mǝ yani lǝ ditiki nǝ Yesu lɛtɛyi eso .
Sadukifɔ bǝtsyuǝ mba laatɛyi bǝnkǝ bǝkpǝnkpǝ ensi embotakaa , ǝbǝ Yesu ɔflɔ nya bátɛyi wǝ bǝnkǝ ,
“ Oteasa , Moses áwɔni lǝ afi nnya útǝ bo nkǝ , ‘ Lǝ osani utsyuǝ ǝkpǝ nya oyani wǝ usiǝ utsyǝ nya bánle bebi saa , nyalɛ ele bǝ osani ǝmfo eto ɔyimisani , fi usio ǝmǝ ufi . Nya wǝ ku ɔkɔsiǝ ǝmǝ lǝ bale bebi . Nya bebi bamfóo , betidi ebunyǝ mǝ fe osani wǝ dimankɛ ubi saa eto bale . ’
Lǝ lefe ditsyuǝ , bayimisani ekuanse akɛ . Osaibi ninǝ éfi kusiǝ nya úbǝ úkpǝ nya wǝ ku wǝ usiǝ mánle ubi saa .
Ɔyimisani nuǝfǝ tsya éfi ɔkɔsiǝ ǝmǝ .
Utsyǝfǝ tsya nko kǝ . Nya lesa nǝmǝ diyifo nko itǝ bayimisani ekuanse bamfo kenke . Mǝmblɛ kenke ǝkpǝ lǝ lefǝ nǝ mǝ kuutsyuǝ saa manle .
Lǝ kalosǝkɔ kenke , usio ǝmǝ kosate ǝbǝ úkpǝ .
Nya mɔmɔɔ , diyi nǝ ǝsuǝ bekpǝnkpǝ luusinkli bataka , owoe eto usiǝ usio ǝmǝ luudi se mǝmblɛ kenke dífi wǝ lǝ lefe nǝ lefe mǝ ? ”
Yesu ǝtǝ mbuayɛ nkǝ , “ Nkpǝ bomfo ǝsuǝ ete basani ku besio leefi bǝsiǝ kǝsiǝ bese .
Fɛɛ basani ku besio kenke ba díńyǝ itǝ bǝ bataka betsyi ɔkɔmǝ bǝbǝ nkpǝ bo lensiembolo kulefee , bensiembufi bǝsiǝ nye bǝsiǝ bese .
Bootsyǝ fe kase Onanto eto batɔnkpe nte , nya bensiembukpǝ tsya . Beyifo Onanto eto bebi itsyise bátaka betsyi ɔkɔmǝ .
Nyamfo ni ɔnukualɛ wǝ Moses dílǝkǝ ote lǝ Asawɔni Kɛnkɛ eto Kukue ǝsuǝ nkǝ bekpǝnkpǝ si bootaka bǝbǝ bǝsiǝ nkpǝ . Itsyise lǝ lefe nǝ únyǝ lǝ kuyi ko díkǝnyǝ ute eto ǝnǝmi , ókpadi Onamute fe Abraham eto Onanto ku Isak eto Onanto ku Yakob tsya eto Onanto .
Nyamfo lɛ bote bǝ mba díkekpǝ kokoo , besi nkpǝ . Nyaso uyifo mǝ Onanto tsya . ”
Mfó afi eto bateasa bamfo eto bǝtsyuǝ dítǝ mbuayɛ bǝnkǝ , “ Oteasa , ǝtǝ mbuayɛ kukɔnɔ ! ”
Nyamfo eto kamaa , kutsyuǝ saa ménsikpe ɔkɔɛ lǝ ɔtɔ kulesa tsya .
Yesu átɔ mǝ nkǝ , “ Ntsyǝ ibǝ fɛ betidi lɛtɛyi bǝ Nwǝ Onanto Lékpo Ɔhile Utsyǝ ebutsyi Oka David eto bebi eto kafo ?
Nya Oka David ǝmǝ kosate átɛyi lǝ kusǝ eto kukue ǝsuǝ nkǝ , ‘ Onamute ǝmǝ átɛyi mɔ Onamute nkǝ , “ Si ǝsiǝ lǝ mɔ kodiani eto kutsyǝ
isu ese lefe nǝ muufi fǝ balo nkpe lǝ fǝ kokpa kalɔ . ” ’
Nya lǝ Oka David ákpadi wǝ nkǝ Onamutee , ntsyǝ íbǝ fɛ Nwǝ Onanto Lékpo Ɔhile Utsyǝ luuyifo Oka David eto kafo eto ubi ? ”
Lǝ lefe nǝ betidi ba tã dínyǝ béketsyue ato lǝ asa nnya Yesu nlɛ bɔtɛyi , ɔ́tɛyi wǝ bakasebi nkǝ ,
“ Bebe kukɔnɔ lǝ afi eto bateasa ǝsuǝ . Betidi ba laala botsyilama lǝ mǝ awu kplɛ kplɛ ǝsuǝ . Nya baala bǝ betidi kǝsiǝsǝ mǝ ku dibu lǝ asi kafo . Mǝ laala nlebe kplɛ busiǝ lǝ Yudafɔ eto katsyakɔ nya baala ndikɔ kpaa busiǝ lǝ eyikedikɔ .
Beesu bakɔɛsiǝ ɔflɔ bǝ lǝ bawunsǝ ko mǝ , fɛɛ baawɛ mǝ kalɛ mǝ asa kafo . Nya baato kala kǝntsyɛ , kate ǝsuǝ lǝ betidi eto ǝnǝmi . Nyaso mǝ kotonǝnǝ ebɔkɛ ale eso utsyuǝ saa eto kole ! ”
Lǝ kedikǝtǝkɔ mfoo , Yesu ábesǝ ǝnǝmi kato nya únyǝ kase batabinyǝ leefi mǝ ǝtǝsa kesu kakpe lǝ kedikǝtǝkɔ eto otobe kafo .
Nya únyǝ tsya kase ɔkɔsiǝ okombo utsyuǝ dífi pesewa inuǝ butsyuǝ ókpe lǝ otobe ǝmǝ kafo .
Nya ɔ́tɛyi nkǝ , “ Nlɛ mi bɔtɛyi minkǝ ɔkɔsiǝ okombo ǝmfoo , útǝ lesa nǝ nso bafɛfɛ bamfo kenke .
Itsyise babamba bamfoo , mǝǝ , lesa nǝ baala lǝ nǝ bǝǝnyǝ nti , ete ni nǝ bǝtǝ nɛ . Fɛɛ usio ǝmfo wǝ sekombo , lesa nǝ kenke ntǝ wǝ nǝ wuudi mfó , nya ni nǝ úfi útǝ mfo nɛ . ”
Lefe nǝmfóo , bakasebi bǝtsyuǝ akɛ mfó kedi etiki itsyi lǝ Onanto eto kedikǝtǝkɔ ǝsuǝ . Nya bátɛyi kase kedikǝtǝkɔ kamǝ laanɔ bobe ku kase aba nnya béfi báto diyo nǝmǝ laanɔ bobe ku asa nnya betidi dítǝ béfi bálɔ Onanto eto kedikǝtǝkɔ kamǝ . Mfó ǝmǝ nya Yesu lɛtɛyi mǝ nkǝ ,
“ Lesa saa nǝ bɛnlɛ bunyǝ mfoo , lefe ditsyuǝ ebubǝ se leba saa lensiembubu lǝ ni kǝsiǝkɔ . Bomu betidi ebusense ditsyuǝ saa lekpo lǝ kasɔ . ”
Mfó nya bátɔ wǝ bǝnkǝ , “ Oteasa , dimamfe yuubǝ itǝ nko ? Nya be ini buufi bunyǝ lǝ bote boǝ lefe nǝ asa nyamfo luubǝ éboyo ? ”
Yesu átɛyi mǝ nkǝ , “ Bińyǝ bikabe kusu itǝ bǝ kuutsyuǝ saa ǝmbɔwɛ mi okpe . Betidi kpǝ ebubǝ batɛyi bǝnkǝ mɔ ditiki bǝbǝ bulǝkǝ kate , bookǝbǝ katɛyi bǝnkǝ , ‘ Mɔ uni , ’ nya ‘ Lefe nǝmǝ éboyo . ’ Fɛɛ biǝntǝkǝko mǝ kama .
Bíanté sikpi lǝ bɛnɔ lema eto kudu nya betidi letaka bǝńyǝ lǝ bǝtsyuǝ ǝsuǝ . Asa nyamfo eto kakle ebutsyiko bubǝ , fɛɛ inni nya kasɔ ni bǝnkǝ kalosǝkɔ ebubǝ eyo elo . ”
Yesu esi úsukosǝ nya ɔ́tɛyi nkǝ , “ Ese ebɔkpɔ ku mǝ bǝtsyuǝ , nya bekakedikɔ lɔɔbɔkpɔ ku mǝ ǝsuǝ .
Kasɔ ebutinkǝ kekleke . Nya kukpɛnsɛ tsya luubǝ kekleke . Nya efimbi akpa akpa tsya luubǝ nlebe nlebe kenke . Nya ekpinsa kpǝ luutsyiko bubǝ lǝ difule ǝsuǝ .
“ Nya fɛ asa nyamfo luubǝ ibǝ , betidi ebumuǝ mi nya bookpe mi bulǝ , bate mi ohiã . Betidi ebokpa mi besuko akpokakpokɔ lǝ Yudafɔ eto ntsyakɔ nya bookpe mi lǝ ayo . Nya bookpa mi besuko baka ku Aba eto bǝnyɛsiǝ eto ǝnǝmi bǝ lǝ bakponko mi akpo lǝ mɔ disi eso .
Nya lǝ lefe nǝmfóo , kusu ebɔsini mi bǝ lǝ bidi Onanto eto Ditiki Sɛɛ nǝmǝ .
Bimuǝ ǝsuǝ bitsyǝ bɛtɔnsǝ itǝ bǝ biembulǝ ǝsuǝ lǝ kusu ko biɔyɛ bilǝkǝ mi ǝsuǝ kɛnyɛ eso .
Itsyise muutǝ mi kobe ku kɛnyɛ yayaya itǝ bǝ mi balo eto kuutsyuǝ embofo buńyǝ lǝ mi ǝnǝmi nye bǝtǝ mi etiki eto mbuayɛ kulefe .
Mi anto mǝ ku bayimisani ku mi betidi ku mi bayɛtsyuǝ ebufi mi bakpe lǝ ani . Nya boolo mi bǝtsyuǝ .
Betidi ba tã ebukisi mi lǝ mɔ disi eso .
Fɛɛ mi disi eto sɛwɔnii , lɛ sɔni kplon embonya .
Bińyǝ kekleke lǝ binyǝ nkpǝ bo lǝmbɔkɛ kalokɔ kulefe .
“ Lefe nǝ bínyǝ biǝ bamamanyǝ esu bǝńyǝ batsyilama Yerusalem , ete biote biǝ umǝ ǝmfo eto boba kakpo lǝ kasɔ eto lefe eboyo .
Lefe nǝ mfóo , betidi ba kenke nkpe lǝ Yudea , ele bǝ betsyetsyi bedu besu babiɔ lǝ atini ǝsuǝ lǝ babɔ lǝ kanyi ǝsuǝ . Nya betidi bakenke nkpe lǝ umǝnkplɛ ǝmǝ kafo , ele bǝ babɔ lǝ wǝ bedu . Nya betidi ba kenke nkpe lǝ mbuto ku kǝmǝ ka lɛfi mfo , yanle bǝ besu umǝnkplɛ ǝmǝ kafo .
Itsyise lefe nǝ mfó ni kotonǝnǝ eto eyi nnya ele bǝ ibǝ fe kase Awɔnisa Kɛnkɛ eto Kukue eto etiki léte .
Yɔɔkɛ ale tinti itǝ besio ba ni bafonlɛ ku bebiambe ba nlɛ bebi bɔyimisǝ . Kanyinyǝnyǝ kekleke kǝtsyuǝ ebubǝ kasɔ kamfo ǝsuǝ . Nya Onanto eto kotonǝnǝ ebubǝ betidi bamfo ǝsuǝ .
Boolo bǝtsyuǝ ku asiabi . Nya boomuǝ bǝtsyuǝ lǝ ǝsuǝale besuko nsɔ bamba kpǝ ǝsuǝ . Nya betidi ba lenni Yudafɔ , luudi sɛkplɛ baayinkǝ Yerusalemfɔ bakpe isu ese lefe nǝ Onanto lɛtɔnɔ utǝ mǝ .
“ Ekpinsa kpǝ ebubǝ lǝ kofe ku kofande ku befandebi eto ǝnǝmi ǝsuǝ . Nya kasɔ eto betidi kenke eboyansǝ kusubebe saa . Nya sikpi kplɛ ebubǝ lǝ betidi ǝsuǝ lǝ kase lekpo eto kudu ku kase diuyǝnki nyanklaa eso .
Ǝnǝmi ebutsyiko betidi bonanko lǝ sikpi sia luumuǝ mǝ lǝ lefe nǝ befi bǝńyǝ bensǝkǝ itǝ lesa nǝ luubǝ lǝ kawunsiǝ kenke ǝsuǝ eso . Itsyise asa nnya nkpe lǝ difule ensiembuńyǝ lǝ nnya kǝńyǝnkɔ .
Nyamfo eto kamaa , Utidi Eto Ubi ebɔbɔ ubǝ lǝ difule lǝ asɔmi loku kǝmiǝ lǝ ǝsuǝale kplɛ ku lǝ diyǝnde kplɛ ǝsuǝ .
Lefe nǝ asa nyamfo mfe nlɛ bubǝǝ , bɛlɔ mi ǝsuǝ bitsyǝ lǝ bikabe kusu , itsyise mi dilǝkǝfe ebɔfi elo . ”
Mfó nya Yesu lɛtɛyi mǝ lekpa ditsyuǝ nkǝ , “ Bibu disi bitsyi lǝ kudiyi ku eyi bamba kenke ǝsuǝ bebe .
Lǝ binyǝ biǝ afanto fɔfɔ etsyiko bɔbɔɔ , bete biǝ kasɔmite eboyo elo .
Nko kǝ ini lǝ binyǝ biǝ asa nyamfo nlɛ bubǝǝ , bete biǝ Onanto eto Sekadidi siamǝ eto dibǝfe fe yaala lǝ eyo .
“ Nlɛ mi bɔtɛyi sitinti minkǝ asa nyamfo kenke ebubǝ fɛ bǝtsyuǝ ba nsi nkpǝ mfo luukpǝ balo .
Kato ku kasɔ ebubǝ efe , fɛɛ mɔ etiki embubǝ efe kulefe .
“ Bebe kukɔnɔ biǝ biemfi mi lefe bitǝ budi ku sitekpe eto disuǝyuǝ mate . Nya kuutsyuǝ memfi wǝ ǝsuǝ utǝ bɔkpɔ lǝ kawunsiǝ kamfo eto asa ǝsuǝ . Lenni nko , diyi nǝmǝ ebubǝ ditu mi lǝ kafuafua ǝsuǝ .
Nya yuuyifo fe kase uyibibiobio lǝǝlǝkǝ ubuki seka . Etsyise yuubǝ lǝ kawunsiǝ kenke eto betidi ǝsuǝ .
Nyaso bitǝkǝ ǝnǝ lǝ bińyǝ bikato ola lefe saa bǝ lǝ binyǝ ǝsuǝale lǝ bɛbɔ befe lǝ keni saa ǝsuǝ lǝ lesa saa nǝ luubǝ mfo ǝsuǝ lǝ itǝ bǝ biofo buńyǝ lǝ mɔ , Utidi Eto Ubi eto lekpokakpokɔ . ”
Lǝ eyi nyamfó kenke ǝsuǝǝ , Yesu éfi ɔ́lɛ betidi bamfo asa bote lǝ Onanto eto kedikǝtǝkɔ . Nya lǝ ditsyitsyo lefee , úkesu Nnuǝbi eto Eyi eto Kɔtini ékesu kalabe .
Nya olesiǝtu saa , betidi bamfo ékesu kedikǝtǝkɔ kamǝ lǝ banɔ wǝ asatete .
Lefe nǝ Yudafɔ leedi Nnamfokuã eto Abolo eto Diyi nǝ baakpo bǝ Ukpǝ Asa Bo Ɔ́yila ebɔfi .
Fɛɛ se Onanto eto besumunyǝ ninǝ mǝ ku afi eto bateasa díkate betidi bamfó sikpi esoo , bákabɛbɛ kusu ko ǝsuǝ bɔɔyɛ balo Yesu lǝ kabiɔbiɔ ǝsuǝ .
Mfó nya Obonsam dídufǝ lǝ Yuda wǝ baakpo tsya bǝ Iskariot ǝsuǝ . Nyaa uyifo Yesu eto lefosi bakasebi inuǝ bamǝ eto ɔni .
Nyaso Yuda ésu Onanto eto besumunyǝ ninǝ ku Onanto eto kedikǝtǝkɔ eto mba laase mfó eto beninǝ ɔflɔ . Nya bédi etiki itsyi lǝ kusu ko ǝsuǝ wɔɔyɛ fɛ boomuǝ Yesu ǝsuǝ .
Bǝnyǝ disuǝyuǝ , nya bátɛyi wǝ bǝ bootǝ wǝ atabi .
Nya Yuda tsya lɛtɔnɔ nko . Nyaso útsyiko lefe sɛɛ bɔbɛbɛ lǝ kusu ko ǝsuǝ wɔɔyɛ ufi Yesu okpe mǝ lǝ ani lǝ betidi bamǝ eto mante mante ǝsuǝ .
Lǝ nnya kamaa , diyi nǝ baalo basamubi itǝ Ukpǝ Asa Bo Ɔ́yila eto Diyi itǝ Nnamfokuã eto Diyididi ǝbǝ léyo .
Nya Yesu létsyese Petro ku Yohanes ɔtɔnsǝ ku kɛnyɛ kamfo nkǝ , “ Bisu bɛlɔ Ukpǝ Asa Bo Ɔ́yila eto didisa bitsyǝ itǝ bo budi . ”
Bátɔ wǝ bǝnkǝ , “ Sie faala fǝ bɔlɔ ni butsyǝ ? ”
Nya útǝ mbuayɛ nkǝ , “ Lǝ bidufǝ Yerusalem eto umǝ ǝmǝǝ , osani utsyuǝ ebubǝ otsyako mi wǝ ntsyi ntu ku ɔlɔtsyi . Bitǝkǝko wǝ lǝ bidufǝ diyo nǝ wuudufǝ .
Nya lǝ bɛtɛyi oyosate ǝmǝ biǝnkǝ , ‘ Oteasa nkǝ bɔtɔ fǝ nkǝ , “ Nte diyo nǝ kafo ele bǝ Mɔ ku mɔ bakasebi luubǝ bedi Ukpǝ Asa Bo Ɔ́yila eto didisa ? ” ’
Woote mi abanslo kato eto diyo kplɛ ditsyuǝ nǝ bálɔ bǝtsyǝ nya bétsyue ǝsiǝsa lǝ ni kafo bǝtsyǝ . Bɛlɔ didisa nǝmǝ bitsyǝ mfó . ”
Mfó nya báyifǝ kusu bésu bǝnyǝ lesa saa pɛpɛɛpɛ fe kase Yesu lɛtɛyi mǝ . Nya bálɔ Ukpǝ Ása Bo Ɔ́yila eto edisa nyamǝ bǝtsyǝ mfó .
Se lefe léyoo , Yesu ku wǝ batɔnkpe bamǝ ésu bǝsiǝ kasɔ bǝ lǝ bedi lesa .
Ɔ́tɛyi mǝ nkǝ , “ Iyifo mɔ lelabi kokooko bǝ lǝ ndi Ukpǝ Asa Bo Ɔ́yila eto didisa nǝmfo ku mi fɛ lǝ nnyǝ kanyi .
Nya nlɛ mi bɔtɛyi sitinti minkǝ mensiembudi ni bio isu ése lefe nǝ muudi ni lǝ Onanto eto sekakedikɔ . ”
Nnya kamaa , Yesu éfi ditǝnǝkɔbe nya ɔ́sɔ ani . Nya ɔ́tɛyi nkǝ , “ Befo nyamfo lǝ binǝ bitǝ bǝtsyuǝ .
Nlɛ mi bɔtɛyi minkǝ idu mɔmɔ ɛntɔɔ , mensiembunǝ ntu bo lɛbɔ itsyi lǝ wanyi eto awɔnsa ǝsuǝ isu ese lefe nǝ Onanto eto sekadidi luubǝ . ”
Nya úfi abolo utsyuǝ nya ɔ́sɔ Onanto ani . Nya úbudi nnya nya úfi útǝ mǝ . Nya ɔ́tɛyi mǝ nkǝ , “ Nyamfo ni mɔ ǝsuǝ eto sinǝ sia muufi ntǝ Onanto kedi lǝ mi disi . Biyifo nyamfo bifi bikakloma mɛ . ”
Nko ke tsya úfi ntǝ ku lɛkɔbe úfi utǝ mǝ lǝ didisa nǝmǝ kama nya ɔ́tɛyi mǝ nkǝ , “ Lɛkɔbetɔ nǝmfo eyifo Onanto eto ketsyue fɔfɔ ka utsyue utsyǝ fe ditsyǝbi , nǝ ni mɔ kɔtɔ ko mookpo lǝ kasɔ lǝ mi disi .
Fɛɛ bete biǝ nwǝ dídu mɛ útǝǝ , si ɔlɛ kɔni bokpe ko mɛ lǝ ɔkpɛ ɔni mfo .
Nya mɔ , Utidi Eto Ubi , mbǝ nlɛ bofe fe kase Onanto lése uyi utsyǝ . Fɛɛ mbɔbuɛ itǝ utidi wǝ luudu mɛ utǝ . ”
Mfó nya beetsyiko bǝtsyuǝ bɔtɔ kanɔ bǝ owoe luuyifo nyamfo .
Kǝnǝ ǝbǝ kedufǝ bakasebi bamǝ nti itsyi nwǝ luudi ɔkplɛ ǝsuǝ .
Nya Yesu lɛtɛyi mǝ nkǝ , “ Betidi ba lenni Yudafɔɔ , mǝ baka kpe ǝsuǝale lǝ mǝ betidi ǝsuǝ kenke . Nya baka bamfo kpe diye nǝ baala bǝ betidi bamfo kakpo mǝǝ , nǝ ni bǝ ‘ Bafonǝtidi . ’
Fɛɛ inni nko ele bǝ itsyǝ lǝ mi nti . Bomu utidi wǝ ni nwǝ nso kenke lǝ mi ntii , ele bǝ uyifo wǝ ǝsuǝ ɔkɛkɛ enso . Fɛɛ nwǝ ni ɔtɔnkotɔnkoo , ele bǝ ofiani nwǝ leesumu betidi .
Nya owoe ni ɔkplɛnyǝ onso ? Nwǝ lǝǝsiǝ lǝ ɔpunu ekedi lee , nwǝ leesumu wǝ ? Lǝ ɔnukualɛɛ , nwǝ lǝǝsiǝ lǝ ɔpunu ekedi . Fɛɛ mɔɔ , nkpe mi lǝ nti fe nwǝ leesumu .
Bíokpe ɔkɔɛ koko bítǝkǝko mɛ lǝ mɔ lefe kekleke kenke ǝsuǝ .
Nya fe kase mɔ Anto dítǝ mɛ ǝsuǝale nkǝ ndi sekaa , nko kǝ mintsya luutǝ mi ǝsuǝale nyamǝ eto okle nɛ .
Biudi binǝ lǝ mɔ lesakedikɔ lǝ mɔ sekakedikɔ . Nya biusiǝ lǝ akankpomɛ ǝsuǝ lǝ bidi seka lǝ Israel eto lefosi atobi ǝnuǝ nyamfo ǝsuǝ . ”
Mfó nya Yesu lɛtɛyi Simon Petro nkǝ , “ Simon , Simon ! Tsyue ato lǝ anɔ ! Onanto ǝtǝ Obonsam kusu nkǝ oto mimblɛ obe lǝ usense mi nti , mba nkpe kɔnɔku mba lǝmbǝ kɔnɔ lǝ fe kase ɔkuɛmfo laaflɛ kamɔ kǝlǝkǝ lǝ kofo nti .
Fɛɛ Simon , mboto ola lǝ fǝ disi bǝ lǝ fǝ bofokanɔ lǝ bɔyɛ kɛnyɛ buyuǝ . Nya lefe nǝ fuusinkli ǝbǝ mɔ ɔflɔɔ , kpe fǝ bayimitsyuǝ nkɛale . ”
Nya Petro lɛtɛyi wǝ nkǝ , “ Bonamute , nńyǝ nlɛ kusu bobe miǝ bonko fǝ kenke ebolabe lǝ Aba eto diyo nya lǝ nkpǝ ku fǝ kulaa tsya ! ”
Nya Yesu lɛtɛyi wǝ nkǝ , “ Petro , nlɛ fǝ bɔtɛyi miǝ ketsye kamfo fɛ ukusɛ luutǝ kɛnyɛɛ , ebutudi sitsyǝ fǝ enyi mɛ . ”
Mfó nya Yesu lɛtɔ wǝ bakasebi nkǝ , “ Lefe ditsyuǝ nǝ léfe se míntsyese mi kusu nya míntǝ bíentsyi otabitobe nye kusuyɛyɛtobe nye afɔkpa kuǝtsyuǝ , béhiã lesatsyuǝ ? ” Bǝtǝ mbuayɛ bǝnkǝ , “ Kulesa mánhiã bo kula kon . ”
Nya Yesu lɛtɛyi mǝ nkǝ , “ Fɛɛ mɔmɔɔ , utidi wǝ nkpe atabi eto otobe utsyuǝ nye kusuyɛyɛtobe utsyuǝ , ufi ɔlɛ . Nya nwǝ kalande kukǝtsyuǝ lentee , ele bǝ ufi wǝ awu nye kafia ote , lǝ usu oya ke .
Nya nlɛ mi bɔtɛyi minkǝ Awɔnisa Kɛnkɛ eto Kukue eto lesa nǝ báwɔni bákpe mfó lɛ bɔtɛyi nkǝ , ‘ Bákla wǝ bákpe lǝ betidi bua ntii , ’ ele bǝ ibǝ itǝ nko lǝ mɛ ǝsuǝ . Itsyise lesa nǝ báwɔni itsyi lǝ mɛ ǝsuǝǝ , lɛ bubǝ kǝtǝ . ”
Nya bakasebi bamǝ lɛtɛyi bǝnkǝ , “ Bonamute , bee ! Nnyǝ nlanle nnuǝ nte mfo ! ” Mfó nya útǝ mbuayɛ nkǝ , “ Isiǝ . ”
Yesu áyɛ ɔ́bɔ lǝ umǝ ǝmǝ nya úsu Nnuǝbi eto Eyi eto Kɔtini ǝsuǝ fe kase woala buyifo . Nya wǝ bakasebi bamǝ tsya dítǝkǝko wǝ .
Se óyo kaka ǝmǝǝ , Yesu átɛyi wǝ bakasebi nkǝ , “ Beto ola , lǝ bɛyɛ disi butǝ le botokabe ǝsuǝ . ”
Nnya kamaa , óyani mǝ utsyǝ mfó ɔ́yɛ usu sɛtɔ sɛkɛ nya óse akonki óto ola .
Nya ɔ́tɛyi nkǝ , “ Nto , lǝ alaa , lǝkǝ kanyi eto lɛkɔbe nǝmfo etsyiko lǝ mɔ ɔflɔ . Fɛɛ menyifo lǝ mɔ lelabi ǝsuǝ , bomu lǝ fǝ lele ǝsuǝ . ”
Mfó nya Onanto eto ɔtɔnkpe dítsyi kato úbǝ úlǝkǝ ǝsuǝ óte wǝ nya ókpe wǝ nkɛale .
Nya lǝ kanyi kplɛ ka ɔnlɛ bunyǝ esoo , usi óto ola kekleke ókpe . Nya diwi nǝ lɛbɔ lekpo wǝ eyifo fe atɔbo nya nlɛ bola kakpo lǝ kasɔ .
Se Yesu létaka lǝ kaka ɔnlɛ ola boto mfóo , úsinkli úsu wǝ bakasebi bamǝ ɔflɔ . Nya úbǝ únyǝ nkǝ bálabe selabe itsyi lǝ lɛwɛnlo nǝ ǝsuǝ bakɛ eso .
Mfo nya ɔ́tɛyi mǝ nkǝ , “ Beso bɛnlɛ selabe ? Betaka lǝ beto ola lǝ kase biembudufǝ lǝ botokabe ǝsuǝ . ”
Lefe nǝ Yesu ńyǝ ɔnlɛ etikii , betidi kpǝ bǝtsyuǝ áyɛ bétu wǝ . Yuda wǝ ni bakasebi lefosi inuǝ bamǝ eto ɔni lɛtɔnko mǝ . Ɔ́yɛ úsu Yesu ɔflɔ nkǝ lǝ ɔfiɔ wǝ lǝ kola .
Fɛɛ Yesu átɛyi Yuda nkǝ , “ Yuda , bubǝ fǝbǝ fǝ aafiɔ mɔ , Utidi Eto Ubi , lǝ kola lǝ efi mɛ akpe lǝ betidi eto ani ? ”
Lefe nǝ bakasebi ba lɛkɛ mfó ku Yesu dínyǝ lesa nǝ luubǝ ibǝ , bátɔ Yesu bǝnkǝ , “ Bonamute , bɔkpɔnko mǝ ku bo nlande lee ? ”
Mfó nya bakasebi bamǝ nti eto ɔni lésiabe Usumunyǝ Ninǝ Kenke eto uyifoyifo eto kodianito úfǝ .
Fɛɛ Yesu áni ko mǝ ɔ́tɛyi nkǝ , “ Isiǝ ! Bitǝ mǝ kusu ! ” Mfó nya útidi uyifoyifo ǝmǝ eto koto nya wǝ koto dísinkli kótsya wǝ .
Nya Yesu lɛtɛyi besumufɔ ninǝ ku mba laase Disumuyo eto beninǝ ku kusǝ eto beninǝ ba díbǝ mfo bǝ lǝ bǝbǝ bǝmuǝ wǝ nkǝ , “ Beso ele bǝ bifi keyi ku nlande bibǝ fe uwudifɔ mini ?
Bonko mi ákɛ lǝ Yudafɔ eto kedikǝtǝkɔ diyi saa tsya bíatɛtsyi biǝ biǝmuǝ lǝ ǝsuǝale mɛ ǝsuǝ . Fɛɛ mi lefe léyo bǝ biyifo nko se Obonsam eto ǝsuǝale ntekǝ kato . ”
Besumunyǝ ninǝ ku baka bamfó ǝmuǝ Yesu , nya béfi wǝ bésuko Usumunyǝ Ninǝ Kenke eto diyo . Nya Petro tsya dítǝkǝko mǝ kama kama .
Betidi bǝtsyuǝ ákpe ute utsyuǝ lǝ diyo nǝmǝ eto lekple , nya Petro tsya dísu úsiǝ lǝ mǝ nti .
Se besio eto uyifoyifo ɔni dínyǝ Petro se ute díyǝnde okpo wǝ lǝ ǝsuǝ se usi mfóo , óbe wǝ tũũ nya ɔ́tɛyi nkǝ , “ Utidi ǝmfo tsya ǝǝtǝkǝko Yesu . ”
Fɛɛ Petro áni nyamfo nya ɔ́tɛyi nkǝ , “ Usio , minyi wǝ kulaa tsya ! ”
Lǝ lefe kliminti ditsyuǝ eto kama , osani utsyuǝ tsya ǝnyǝ Petro wǝ únyi nya ɔ́tɛyi wǝ nkǝ , “ Fintsya mǝ nti eto ɔnɔ feni ? ” Fɛɛ Petro esi útǝ mbuayɛ nkǝ , “ Osani , nni mɔ uni ! ”
Íyifo fe lebombosɔsɔ lɔni eto kama , osani bamba utsyuǝ tsya ébǝ únyǝ kekleke ɔ́tɛyi nkǝ , “ Kǝnǝ ku kǝtsyuǝ saa ǝmbǝ lǝ nyamfo ǝsuǝ bǝnkǝ osani ǝmfo tsya ǝtǝkǝko Yesu , itsyise Galileanyǝ uni ! ”
Fɛɛ Petro ǝtǝ mbuayɛ nkǝ , “ Osani , mante lesa nǝ fanlɛ bɔtɛyi mfo kula kula ! ” Lamfolamfo , fe kase unsi únyǝ ɔnlɛ etiki , ukusɛ ko ditǝ kɛnyɛ .
Bonamute ǝmǝ ékensǝ óbe Petro . Mfó ǝmǝ nya Petro lékloma nkǝ Bonamute ǝmǝ átɛyi wǝ nkǝ , “ Fɛ ukusɛ luutǝ kɛnyɛ ketsye kamfoo , ebutudi kɛnyɛ sitsyǝ sɔ̃ɔ̃ fǝ enyi mɛ . ”
Petro ábɔ úsu lekple nya úwi keku kekleke .
Betidi ba díkase Yesu , ǝmǝ wǝ nya báblɛ wǝ .
Bákle wǝ ǝnǝmi nya báblɛwǝ , nya bátɔ wǝ bǝnkǝ , “ Owoe lɛsɔ fǝ ? Tɛyi bo ! ”
Nya báka wǝ lǝ esu bamba kpǝ ǝsuǝ tsya .
Se kale dísiǝǝ , kusǝ komǝ eto beninǝ ku besumunyǝ ninǝ ku afi eto bateasa ǝbǝ bǝsiǝ . Nya bákpa Yesu bésuko mǝ ǝnǝmi .
Nya betidi ba díbǝ batsya mfó lɛtɔ Yesu bǝnkǝ , “ Tɛyi bo lǝ fǝ ni Nwǝ Onanto Lékpo Ɔhile Utsyǝ ǝmǝ . ” Mfo nya útǝ mbuayɛ nkǝ , “ Lǝ ntɛyi mi lesatsyuǝ tsyaa , biǝmbofo bɛnɔ .
Nya lǝ ntɔ mi etiki ǝtsyuǝ , biǝmbofo kɛnyɛ bulǝkǝ katɛyi mɛ kulesa .
Fɛɛ idu mɔmɔ ɛntɔɔ , Onanto wǝ ni ǝsuǝalenyǝ kenke ebutsyǝ mɔ , Utidi Eto Ubi , lǝ wǝ kodiani . ”
Mfó nya mǝmblɛ lɛtɔ wǝ bǝnkǝ , “ Nyalɛ , fǝ ni Onanto eto Ubi ǝmǝ ? ” Útǝ mbuayɛ nkǝ , “ Mi kosate nlɛ bɔtɛyi biǝnkǝ wǝ mini , nya nko ini nɛ . ”
Bátɛyi bǝnkǝ , “ Yensihiã bo bǝ kuutsyuǝ saa si ubǝ udi adansiɛ lǝ nyamfo ǝsuǝ . Bo kosate ánɔ asa nnya ɔ́tɛyi ! ”
Nya mǝmblɛ létaka nya béfi Yesu bésuko Pilato ɔflɔ .
Mfó bétsyiko etiki butsyi lǝ wǝ ǝsuǝ katɛyi bǝnkǝ , “ Búmuǝ utidi ǝmfo se ɔnlɛ bo kusǝ eto betidi bokpa kayɛnko lǝ kusu bua ǝsuǝ . Nya ɔnlɛ mǝ bɔtɛyi nkǝ , bénsiko umǝnko bǝtǝ Roma eto Okankplɛ . Nya úsi ɔ́tɛyi tsya nkǝ wǝ ni Nwǝ Onanto Lékpo Ɔhile Utsyǝ nya uni Oka tsya . ”
Pilato átɔ wǝ nkǝ , “ Fǝ ni Yudafɔ eto Oka ǝmǝ ? ” Nya Yesu dítǝ mbuayɛ nkǝ , “ Nko ini fe kase fanlɛ bɔtɛyi nɛ . ”
Mfó nya Pilato lɛtɛyi besumunyǝ ninǝ ku sitiditu siamǝ nkǝ , “ Mǝnnyǝ kulesa lǝ utidi ǝmfo ǝsuǝ nǝ eso ele bǝ nlo wǝ dikpi . ”
Fɛɛ mǝmǝ ǝńyǝ kekleke bátɛyi bǝnkǝ , “ Wǝ asa nnya woate ǝtǝ botaka kǝńyǝ ǝbǝ idufǝ lǝ Yudea eto betidi kenke nti . Útsyǝ nyamfo kasɔ lǝ Galilea , nya úkaboko nnya mfo tsya . ”
Se Pilato lɛnɔ ditiki nǝmfoo , ɔ́tɔ mǝ nkǝ , “ Galileanyǝ ni utidi ǝmfo ? ”
Nyaso se óte nkǝ Yesu étsyi Galilea eto lekpake nǝ ǝsuǝ Herodes nlɛ seka budi esoo , úfi wǝ ótsyese Herodes ɔflɔ . Nya Herodes ǝmfo akɛ lǝ Yerusalem lǝ lefe nǝmfó ǝsuǝ .
Ǝsuǝ ǝyuǝ Herodes tinti se únyǝ Yesu , itsyise wɔ́ɔnɔ wǝ kɔsɔ koko nya óla nkǝ lǝ unyǝ wǝ kokooko . Nya ɔnlɛ kusu bobe nkǝ wuunyǝ Yesu lǝ uyifo ayanisa ǝtsyuǝ lǝ obe .
Nyaso Herodes átɔ Yesu etiki kpǝ , fɛɛ Yesu ménfe kɛnyɛ utǝ mbuayɛ saa .
Besumunyǝ ninǝ ku afi eto bateasa ábɔ bǝbǝ sɛtɔ nya bála nnyɛ kplɛ , kplɛ bǝtǝkǝ Yesu .
Herodes ku wǝ bamamanyǝ ákpe Yesu kɔfiɔ ku kofani . Nya béfi awu nnya lefo koya ǝtsyuǝ bákpe wǝ nya besi bákpa wǝ bésuko Pilato ɔflɔ .
Diyi nǝmfo hã ǝsuǝ nya Herodes ku Pilato léfiani bayɛtsyuǝ , itsyise kɔɔ , balo bédi lǝ bǝtsyuǝ .
Pilato ákpadi besumunyǝ ninǝ ku umǝ eto beninǝ ku betidi ba létsya mfo ɔkɔ .
Nya ɔ́tɛyi mǝ nkǝ , “ Mi lékpa utidi ǝmfo béboko mɛ biǝ ɔlɛ betidi bokpa kayɛnko lǝ kusu bua ǝsuǝ . Nya mɔmɔɔ , ńtɔ wǝ etiki lǝ mi kosate eto ǝnǝmi . Nya mǝnnyǝ kabua saa lǝ wǝ ǝsuǝ fe kase mi léla bítǝkǝ wǝ .
Herodes tsya mǝnnyǝ kulesa bua saa lǝ wǝ ǝsuǝ , itsyise úsinkliko wǝ ótsyese bo . Utidi ǝmfo ményifo kulesa nǝ ele bǝ bolo wǝ dikpǝnkpi .
Nyaso muutǝ lǝ bablɛ wǝ kuyibi lǝ nyani wǝ lǝ udu . ”
Lǝ Ukpǝ Ása Bo Ɔ́yila eto eyididi saa ǝsuǝǝ , iyifo Pilato eto ketsyue bǝ oyani mba bákpe lǝ diyo eto ɔni lǝ mǝ nti utǝ mǝ .
Mǝmblɛ áfa bembembe bátɛyi bǝnkǝ , “ Lo wǝ ! Lǝ ayani Baraba ǝtǝ bo ! ”
Baraba ǝmfoo , bákpe wǝ lǝ diyo ɛyɛ lǝ bulǝ butsyuǝ bo ókpe únyǝ lǝ Yerusalem eto umǝ ku wǝ utidi wǝ ólo ǝsuǝ eso .
Nya se Pilato léla nkǝ lǝ oyani Yesu esoo , usi údi betidi bamǝ etiki .
Fɛɛ bákpo kudu bembembe bákpe lǝ wǝ etiki nnya ɔnlɛ bɔtɛyi ǝsuǝ bǝ “ Sɔ wǝ amanklasǝ lǝ uyikabie ǝsuǝ ! Sɔ wǝ amanklasǝ lǝ uyikabie ǝsuǝ ! ”
Pilato esi ɔ́tɛyi mǝ ditsyǝfǝ nkǝ , “ Nya nte kabua ka úyifo ? Mǝnnyǝ kabua ka úyifo eso ele bǝ nlo wǝ dikpǝnkpi ! Muutǝ lǝ bablɛ wǝ keyibi lǝ nyani wǝ . ”
Fɛɛ bofa ko bensi banlɛ bembembe katɛyi bǝnkǝ , “ Ele bǝ lǝ basɔ Yesu bamanklasǝ lǝ uyikabie ǝsuǝ . ” Nya lǝ kalosǝkɔ , bǝtǝkǝ wǝ kato .
Nyaso Pilato ála etiki nyamǝ úlǝkǝ fe kase betidi bamǝ léla .
Óyani utidi nwǝ baala útǝ mǝ . Utidi wǝ bakponkpo lékpe lǝ diyo itǝ bulǝ bo ókpe ku wǝ utidilolo eso . Nya óyani Yesu ókpe mǝ lǝ ani nkǝ lǝ beyifo lesa nǝ bála ku wǝ .
Bamamanyǝ bamǝ ákpa Yesu bédunko . Nya se bányɛ lǝ kusu bantɔ , bátsyako Kirenenyǝ utsyuǝ wǝ baakpo Simon wǝ dítsyi kebuto kǝtsyuǝ ɔntɔ lǝ Yerusalem . Bǝńyǝnsǝ wǝ báyinkǝ wǝ bákpe bǝnkǝ ofo uyi wǝ Yesu ntsyi mfo utsyi lǝ utǝkǝko wǝ kama .
Betidi kpǝ bǝtsyuǝ ǝtǝkǝko Yesu kama . Nya besio bǝtsyuǝ akɛ lǝ mǝ nti ba díkewi nku ku kaminsǝ kǝtǝ wǝ .
Yesu ékensǝ óbe nya ɔ́tɛyi mǝ nkǝ , “ Yerusalem eto besio , bienwi keku bitǝ mɛ . Bomu biwi lǝ mi ku mi bebi eto disi .
Itsyise lefe ditsyuǝ ebubǝ nǝ betidi lɔɔtɛyi bǝnkǝ , ‘ Diyuǝ itǝ bakonɔ ku mba eto belefie ubi dímǝnsiǝtɔ unyǝ ku ami nnya bányimi tɔ bǝnyǝ ! ’
Lefe nǝmfó ni lefe nǝ betidi lɔɔtɛyi atini bǝ , ‘ Beba bekpo bo lǝ ǝsuǝ ! ’ Nya bɔɔtɛyi akpenkpe bǝ , ‘ Bɛkula bo ! ’
Itsyise lǝ balɛ asa nyamfo eto okle buyifo lǝ kuyi kuã ǝsuǝǝ , ntsyǝ yuutsyǝ itǝ kuyi koya ? ”
Bákpa betidi bamba inuǝ ba ni babuayifo bésu kalokɔ ku Yesu .
Se bésu báyo kaka baakpo Ditidisikɔbee , básɔ Yesu bámanklasǝ lǝ uyikabie ǝsuǝ mfó . Nya betidi inuǝ bamǝ tsyaa , básɔ mǝ bámanklasǝ lǝ keyi ǝsuǝ lǝ Yesu eto simǝni ku sediani .
Mfó nya Yesu lɛtɛyi nkǝ , “ Nto , fi atsyɛ mǝ , itsyise benyi lesa nǝ banlɛ buyifo . ” Lǝ nyamfo eto kamaa , bamamanyǝ bamǝ ésie Yesu eto awu bǝtǝ bǝtsyuǝ lǝ kase asa nnya bákpo basɛ lété ǝsuǝ .
Betidi bamǝ kenke ǝńyǝ mfó balɛ bobe nya Yudafɔ eto beninǝ bamǝ ńyǝ bánlɛ Yesu bumǝ katɛyi bǝnkǝ , “ Ófo betidi bamba lǝ nkpǝ , bitǝ lǝ ulǝkǝ wǝ ǝsuǝ lǝ bobe , lǝ wǝ ni Kristo , Nwǝ Onanto Lékpo Ɔhile Utsyǝ ǝmǝ ! ”
Nko ke bamamanyǝ bamfó tsya dímǝ wǝ nɛ . Bésu wǝ ɔflɔ nya béfi ntǝ bo nkpe kalo bǝtǝ wǝ bǝ unǝ .
Nya bátɛyi bǝnkǝ , “ Lǝ fǝ ni Yudafɔ eto Okaa , nyalɛ kpɔ lǝ ǝlǝkǝ fǝ ǝsuǝ ! ”
Báwɔni etiki nyamfo lǝ wǝ disikato nya nlɛ bɔtɛyi nkǝ , “ Nwǝ mfo ni Yudafɔ eto Oka ǝmǝ nɛ . ”
Babuayifo ba básɔ bámanklasǝ lǝ eyi ǝsuǝ eto ɔni lǝ mǝ nti áka Yesu nkǝ , “ Inni fǝ ni Nwǝ Onanto Lékpo Ɔhile Utsyǝ ? Kpɔ lǝ ǝlǝkǝ fǝ ǝsuǝ , lǝ ǝlǝkǝ bo tsya ! ”
Fɛɛ unuǝfǝ áni ko wǝ ɔ́tɛyi nkǝ , “ Aante Onanto sikpi lee ? Kotonǝnǝ kɔni eto okle befi bǝtǝ fǝ ku wǝ kenke .
Nya bo kotonǝnǝ , kɔyɛ lǝ kusu ǝsuǝ . Itsyise lesa nǝ dińyǝ itǝ boo , ni ni nǝ béfi bǝtǝ bo nɛ . Fɛɛ wǝ ményifo kabua saa . ”
Nya ɔ́tɛyi Yesu nkǝ , “ Yesu , kloma mɛ lǝ esu edufǝ fǝ sekakedikɔ ! ”
Mfó Yesu lɛtɛyi wǝ nkǝ , “ Nlɛ fǝ bɔtɛyi sitinti miǝ mmi ǝmfo kee , ebudufǝ Paradiso kafo ku mɛ . ”
Nya se éyo kakɔmi eto lefosi ǝnuǝǝ , kofe áyɛ bofa nya kale ku kawunsiǝ kenke lena tũũ itsyi lǝ kakɔmi isu ese lǝ abombo ǝtsyǝ . Nya Onanto eto kedikǝtǝkɔ eto kafia ka mfaka mfo léla , késie lǝ akpa ǝnuǝ .

Yesu áfa ku ɔkɔɛ bembembe nkǝ , “ Nto , mfi mɔ lɛwɔnɔ ńkpe fǝ lǝ ani ! ” Se ɔ́tɛyi nyamfó nkoo , óma kɛnyɛ .
Se omamanyǝ ninǝ ǝmǝ dínyǝ lesa nǝ díbǝǝ , ɔ́tɛsǝ Onanto ɔ́tɛyi nkǝ , “ Sitintii , utidi ǝmfo eyifo utidi sɛɛ . ”
Se betidi ba díbǝ bǝ baabe lesa nǝ díbǝ nya bǝnyǝ lesa nǝ díbǝǝ , bésinkli bésu ayo nya béfi ani bétsyi lǝ esi ku kaminsǝ .
Nya betidi ba kenke léte Yesu ku besio ba dítǝkǝko wǝ ditsyi Galilea bǝbǝǝ , ǝńyǝ kɔsɛsɛ balɛ asa nyamfo bobe .
Osani utsyuǝ ákɛ mfó baakpo Yosef wǝ dítsyi Arimatea lǝ Yudea eto kasɔ . Uyifo utidi sɛɛ wǝ betidi lǝǝtǝ dibu tinti . Nya uńyǝ ɔnlɛ kusu bobe itǝ Onanto eto sekadidi sia nlɛ bubǝ . Ite bǝ ɔ́kɛ lǝ Yudafɔ eto bakponkpo nti tsyaa , wántɔnɔ ko mǝ lǝ lesa nǝ báse uyi ku lesa nǝ béyifo ǝsuǝ .

Úsu Pilato ɔflɔ úsu ɔ́tɔ wǝ nkǝ lǝ ofo Yesu eto ɔkɔ .
Úlǝkǝ ɔkɔ ǝmǝ nya úfi kafia flubia kǝtsyuǝ úmini wǝ kenke . Nya úfi wǝ úsu úbikǝ lǝ leba kafo eto kudi kutsyuǝ ko bembikǝtɔ kuutsyuǝ bǝnyǝ .
Diyi nǝmfó eyifo Fida wǝ bǝǝmuǝ ǝsuǝ fɛ Ɔnwɛditsyǝyi lǝǝsiǝ kale .
Besio ba dítǝkǝko Yesu se betsyi Galilea , ǝtǝkǝko Yosef bésu kudi komǝ eti nya bésu bábe kase bébikǝ Yesu ǝmǝ .
Nya bésinkli bésu oto nya bǝkuǝ asa nnya laanyi fififi ku nnuǝbi bo beefi kediki bakɔ lǝ ǝsuǝ bǝtsyǝ . Nya bǝtsyǝ ɔnwɛ lǝ Ɔnwɛditsyǝyi fe kase mǝ afi nyamǝ léte .
Lǝ Kɔsida eto olensiǝntoo , besio bamǝ ésu kudi komǝ ɔflɔ bétsyi afa nnya bálɔ bǝtsyǝ bésuko kudi komǝ ɔflɔ .
Mfóo , bǝnyǝ bǝ kudi komǝ eto kɛnyɛ ásini kute nya leba kplɛ nǝ béfi béti mfó ámina dite kutsyǝ .
Nyaso bédufǝ bésu kudi komǝ kafo , fɛɛ bǝnnyǝ Bonamute Yesu eto ɔkɔ ǝmǝ .
Nyamfo ǝtǝ difufu ǝmuǝ mǝ . Nya ete basani inuǝ bǝtsyuǝ dílǝkǝ ǝsuǝ báte mǝ . Nya bikǝ bia banlɛ nlɛ buyǝnde kaba mǝ ǝnǝmi .
Sikpi ǝmuǝ mǝ tinti nyaso báse esi kasɔ bǝtǝ basani bamǝ . Nya basani bamǝ lɛtɔ mǝ bǝnkǝ , “ Beso bɛnlɛ utidi wǝ nkpe nkpǝ bɔbɛbɛ lǝ bǝkpǝnkpǝ nti ?
Umbǝ mfo . Ótaka ! Bekloma lesa nǝ ɔ́tɛyi mi lefe nǝ ɔkɛ lǝ Galilea nkǝ ,
ele bǝ befi Utidi Eto Ubi bakpe lǝ betidi bua eto ani . Bɔɔsɔ wǝ bamanklasǝ lǝ uyikabie ǝsuǝ . Nya lǝ eyi ǝtsyǝ eto kamaa , wuusinkli otaka utsyi ɔkɔmǝ ubǝ . ”
Besio bamǝ ákloma wǝ etiki nyamǝ .
Nya se bésinkli bétsyi kebikǝkɔ mfó bǝbǝǝ , bésu bátɛyi bakasebi lefosi ɔnwɛ bamǝ ku babamba kenke tsya asa nyamfo .
Besio bamǝ ni Maria Magdalene ku Yohana ku Maria wǝ ni Yakobo eto ambe . Mǝ ku besio bamba ni mba lɛtɛyi batɔnkpe bamfo asa nyamfo .
Fɛɛ batɔnkpe bamǝ efi asa nnya besio bamǝ díbǝ bátɛyi mǝ fe ebukitiki . Nyaso bámfo mǝ bánɔ .
Fɛɛ Petro alɛɛ , ótaka nya útsyetsyi úsu kudi komǝ ɔflɔ . Nya se úsu óbe kudi komǝ kafoo , únyǝ mfia bo bébikǝ ɔkɔ ǝmǝ . Fɛɛ wénsinyǝ kulesa mfó . Nyaso usinkli úsu se íyifo wǝ yanii lǝ kase asa nyamǝ díbǝ eso .
Nya lǝ diyi nǝmfo ke ǝsuǝǝ , Yesu eto mba ntǝkǝko wǝ eto inuǝ bǝtsyuǝ yɛ lǝ kusu bátɔ lǝ umǝ kɛkɛ utsyuǝ wǝ baakpo Emaus . Nya yuutsyǝ fe esunkpo kɛntsyɛ akuanse idu mfo isu Yerusalem .
Nya banyɛ mfó banlɛ etiki budi itsyi lǝ lesa nǝ díbǝ ǝsuǝ .
Se bányɛ bánlɛ etiki budi kedufǝ lǝ etiki nyamǝ ǝsuǝǝ , Yesu kosate ésu útu mǝ nya wǝ ku mǝ lɛyɛ bantɔ .
Bǝnyǝ wǝ , fɛɛ bǝntsyǝ wǝ lekpo .
Yesu átɔ mǝ nkǝ , “ Be ǝsuǝ bɛnyɛ lǝ kusu bɛnlɛ etiki budi ketsyiko ? ” Bǝkǝnǝ bǝńyǝ . Nya mǝ ǝnǝmi nlɛ bote fe baminsǝtidi .
Nya mǝ ɔni wǝ baakpo Kleopa lɛtɔ Yesu nkǝ , “ Nyalɛ fǝ mate hã ete ni ɔfɔ lǝ Yerusalem wǝ lenyi asa nnya nlɛ bubǝ lǝ eyi nnya kliminti mfo eto nti lee ? ”
Ɔ́tɔ mǝ nkǝ , “ Be eto asa ? ” Bǝtǝ mbuayɛ bǝnkǝ , “ Asa nnya díbǝ lǝ Yesu Nasaretnyǝ ǝsuǝ . Utidi emfo ni Onanto eto Unyɛlǝkǝtidi wǝ Onanto ku betidi ba tã dínyǝ bǝ okpe ǝsuǝale tinti lǝ wǝ asayifoyifo ku asa nnya ɔ́tɛyi kenke ǝsuǝ .
Nya bo besumunyǝ ninǝ ku bo baka dífi wǝ bákpe lǝ Romamfɔ eto uninǝ lǝ ani bǝ olo wǝ dikpǝnkpi nya básɔ wǝ bamanklasǝ lǝ uyikabie ǝsuǝ .
Fɛɛ búfi ǝnǝmi butǝkǝ lǝ wǝ ǝsuǝ boǝ wǝ loofo Israel eto betidi kenke lǝ nkpǝ . Nya mmi ni diyi tsyǝfǝ sɔ̃ɔ̃ se asa nyamfo díbǝ nɛ .
Bo nti eto besio bǝtsyuǝ ǝtǝ bo ketu étinkǝ . Itsyise bésu wǝ kudi komǝ ɔflɔ ku olesiǝtu ǝmfo .
Fɛɛ bǝnnyǝ wǝ ɔkɔ ǝmǝ . Nya bésinkli bǝbǝ bátɛyi bo bǝnkǝ Onanto eto batɔnkpe bǝtsyuǝ ǝbǝ bǝlǝkǝ ǝsuǝ báte mǝ . Nya bátɛyi mǝ bǝnkǝ Yesu kpe nkpǝ .
Bo nti eto bǝtsyuǝ ésu kudi komǝ ɔflɔ mfó nya bǝnyǝ fe kase besio bamǝ lɛtɛyi pɛpɛɛpɛ , fɛɛ bǝnnyǝ wǝ kosate . ”
Nya Yesu lɛtɛyi mǝ nkǝ , “ Bieninǝ ! Nya tsyaa , mi bofokanɔ lǝ asa nnya Onanto eto bǝnyɛlǝkǝtidi lɛtɛyi mi ǝsuǝ ǝmbǝ ale !
Binyi biǝnkǝ ele bǝ , Nwǝ Onanto Lékpo Ɔhile Utsyǝ ǝmǝ nyǝ kanyi kamfo eto okle fɛ lǝ udufǝ wǝ sekakedikɔ eto diyǝnde ǝsuǝ ? ”
Nya Yesu dílǝkǝ asa nyamfo kasɔ óte mǝ lǝ asa nnya báwɔni bakpe lǝ Awɔnisa Kɛnkɛ eto Kukue ǝsuǝ itsyi lǝ Moses eto Ǝkue ku asa nnya kenke Onanto eto bǝnyɛlǝkǝtidi lɛwɔni bǝtsyǝ itsyi lǝ wǝ ǝsuǝ .
Se íbu sɛkɛ lǝ bedufǝ umǝ kɛkɛ wǝ bántɔɔ , Yesu éyifo fe bofe ɔnlɛ kedu .
Fɛɛ báninko wǝ bátɛyi bǝnkǝ , “ Kale ébolo kalo nyaso kɛ lǝ bo ɔflɔ mfo . ” Nyaso úsu ɔ́sɔnɔ lǝ mǝ ɔflɔ .
Úsiǝ lǝ kasɔ nkǝ lǝ udi lesa ku mǝ . Nya úfi abolo nyamǝ nya ɔ́sɔ Onanto ani , nya úbudi nnya úfi útǝ mǝ .
Mfó nya mǝ ǝnǝmi lɛsini nya bǝnyǝ wǝ bǝtsyǝ lekpo . Fɛɛ ónya fĩĩ lǝ mǝ ǝnǝmi .
Bátɛyi mǝ bǝtsyuǝ bǝnkǝ , “ Lefe nǝ ɔ́kɛ mfó úkedinko bo etiki nya úkǝlǝkǝ Awɔnisa Kɛnkɛ eto Kukue eto etiki kasɔ kate bo lǝ kusuu , disuǝyuǝ ditsyuǝ eto okle akɛ bo lǝ lɛkɔɛsi ! ”
Bátaka lamfolamfo nya bésinkli bésu Yerusalem . Nya bésu bǝnyǝ lefosi ɔnwɛ bamǝ ku betidi bamba bákɔ bensi .
Nya bánlɛ bɔtɛyi bǝ , “ Bonamute átaka útsyi ɔkɔmǝ sitinti , nya úlǝkǝ ǝsuǝ óte Simon . ”
Mfó nya betidi inuǝ bamǝ lɛtɛyi mǝ asa nnya díbǝ lǝ kusu ku kase bǝnyǝ Yesu bǝtsyǝ lekpo lefe nǝ úbudi abolo nyamǝ útǝ mǝ .
Se betidi inuǝ bamfo nlɛ mǝ etiki budii , mfó ǝmǝ Yesu kosate ǝbǝ úńyǝ lǝ mǝ nti . Nya ɔ́tɛyi nkǝ , “ Diyuǝ lǝ disiǝko mi . ”
Báyakla nya bébu bǝnkǝ ɔkɔ banlɛ bunyǝ .
Fɛɛ ɔ́tɛyi mǝ nkǝ , “ Beso bietinkǝ mǝ ! Beso biamfo kanɔ ?
Bebe mɔ ani ku mɔ akpa . Nya bitidi mɛ lǝ bete biǝ mɔ uni . Itsyise ɔkɔ ǝmbǝ ǝsuǝ eto sinǝ ku ekubi fe kase bɛnlɛ mɛ bunyǝ minte mmǝ . ”
Se ɔ́tɛyi nkoo , úfi wǝ ani ku akpa óte mǝ .
Lǝ kase banlɛ disuǝyuǝ bunyǝ tinti nya asa nyamǝ díyifo mǝ yani esoo , bámfo bofo kanɔ . Mfó nya Yesu lɛtɔ mǝ nkǝ , “ Didisa ditsyuǝ te mi mfo ? ”
Béfi lɛkpɛ sǝnsǝ báboko wǝ .
Nya ófo ni ɔ́yimi lǝ mǝ ǝnǝmi mfó .
Nya ɔ́tɛyi mǝ nkǝ , “ Asa nyamfo ǝsuǝ tututu míntɛyi mi lefe nǝ minkɛ mi lǝ ɔflɔ nɛ . Lesa saa nǝ báwɔni lǝ Moses eto afi eto kukue nye Onanto eto bǝnyɛlǝkǝtidi eto asa nnya báwɔni lǝ Ǝsǝnkue itsyi lǝ mɛ ǝsuǝǝ , ele bǝ ibǝ itǝ nko . ”
Mfó nya ɔ́sini mǝ nsusu itǝ lǝ banɔ Awɔnisa Kɛnkɛ eto Kukue eto etiki nnya nkpe mfó kasɔ .
Nya ɔ́tɛyi mǝ nkǝ , “ Báwɔni bǝtsyǝ bǝ Nwǝ Onanto Lékpo Ɔhile Utsyǝ mfo ebunyǝ kanyi nya wootaka utsyi bekpǝnkpǝ nti ubǝ lǝ diyi tsyǝfǝ ǝsuǝ .
Nya wǝ bakasebi ebobe letsya lǝ wǝ diye ǝsuǝ bǝtǝ kawunsiǝ eto betidi kenke bǝ batsyi mǝ akɔɛsi bawuninsǝ itǝ lǝ Onanto lǝ ufi mǝ abua ɔtsyɛ mǝ . Nya letsyabebe nǝmfo ebutsyǝ kasɔ lǝ Yerusalem .
Mi luudi adansiɛ bilǝkǝ ditiki nǝmfo bete lǝ kalebe saa .
Nya mɔ kosate ebufi lesa nǝ mɔ Anto lɛtɛyi útsyǝ ntsyese mi . Fɛɛ ele bǝ bińyǝ bisǝkǝ Onanto eto ǝsuǝale nyamfo lǝ Yerusalem isu ese lefe nǝ biofo nyamǝ itsyi kato . ”
Lǝ nyamfo eto kamaa , Yesu ákpa mǝ nya bédu lǝ Yerusalem eto umǝ bésu Betania eti . Mfó óbesǝ ani kato nya ókpo mǝ atsyɔ .
Nya lefe nǝ tututu ɔnlɛ mǝ atsyɔ bokpo mfóo , údu lǝ mǝ ɔflɔ nya Onanto étsyi wǝ úsuko kato .
Báse akonki bésumu wǝ nya bésinkli bésu Yerusalem ku disuǝyuǝ tinti .
Békesu Onanto eto kedikǝtǝkɔ mlǝ mlǝ mlǝ késu késumu Onanto kasɔ wǝ ani .
Ditiki nǝmǝ akɛ fɛ béyifo kawunsiǝ . Ditiki nǝmǝ ku Onanto lɛkɛ . Nya Ni ku Onanto ni ɔni .
Ditiki nǝmǝ ku Onanto lɛkɛ taa kasɔ ketsyikokɔ .
Ɛyɛ lǝ wǝǝ , nya Onanto díyifo lesa saa nɛ . Bényifo kulesa nǝ wǝ dímankɛ lenti .
Ditiki nǝmǝ ǝǝtǝ nkpǝ , nya nkpǝ bomǝ ɔflɔ betidi dínyǝ diyǝnde betsyiko .
Diyǝnde nǝmǝ ǝǝyǝnde kakpo lǝ ketuntu ǝsuǝ . Fɛɛ ketuntu kamǝ mamfotɔ diyǝnde nǝmǝ bɔninsǝ .
Onanto átsyese utidi utsyuǝ . Wǝ diye ni Yohanes .
Úbǝ nkǝ woedi betidi etiki itsyiko lǝ diyǝnde nǝmǝ ǝsuǝ bǝ lǝ utsyuǝ saa wǝ lɛnɔ ditiki nǝmǝ lǝ ofo ɔnɔ .
Inni Yohanes kosate ni diyǝnde nǝmǝ . Bomu úbǝ nkǝ lǝ udi etiki itsyi lǝ diyǝnde nǝmǝ ǝsuǝ .
Nyamfo ni lekpasǝ kosate nǝmǝ nɛ , lekpasǝ nǝ nlɛ kawunsiǝ bubǝ nǝ luuyǝnde ditǝ utsyuǝ saa lekpasǝ .
Ditiki nǝmǝ ákɛ lǝ kawunsiǝ , nya wǝ ǝsuǝ Onanto lɛyɛ úyifo kawunsiǝ , fɛɛ kawunsiǝ eto betidi mǝnnyǝ wǝ bǝtsyǝ lekpo .
Úbǝ wǝ kosate eto betidi ɔflɔ , fɛɛ wǝ betidi mámfo wǝ .
Fɛɛ bǝtsyuǝ ete léfo wǝ . Nya mba kenke léfo wǝ bánɔɔ , útǝ mǝ ǝsuǝale nnya dítǝ báfiani Onanto eto bebi .
Bámfiani Onanto eto bebi ɛyɛ lǝ kawunsiǝ eto ditsyǝbi ǝsuǝ nye ɛyɛ lǝ usǝ ku usiǝ eto ubilele eto ketsyue ǝsuǝ . Bomu Onanto kosate lɛtɔnɔ nkǝ woafo mǝ lǝ bafiani wǝ bebi .
Ditiki nǝmǝ ǝbǝ léfiani utidinini wǝ dísiǝ lǝ bo nti , nya úyi ku Onanto eto lefonǝ ku sitinti kenke . Nya búnyǝ wǝ diyǝnde kplɛ nǝ eto okle ófo útsyiko wǝ anto ɔflɔ fe Onanto eto Ubi ɔni kplo eso .
Yohanes ǝlǝkǝ wǝ óte betidi lǝ lefe nǝ óbe letsya . Ófa ɔ́tɛyi nkǝ , “ Nwǝmfo ni utidi wǝ ǝsuǝ míndi etiki mintsyiko minkǝ , ‘ Nwǝ ntǝkǝ mɛ kama ɔnlɛ bubǝǝ , amɔ oso mɛ , itsyise okpe koko fɛ bále mɛ . ’ ”
Ɛyɛ lǝ wǝ lefonǝ kplɛ ǝsuǝǝ , ókpo bomblɛ kenke atsyɔ kpǝ .
Itsyise Onanto ǝtǝ bo kɔfi komǝ ɛyɛ lǝ Moses ǝsuǝ . Fɛɛ wǝ lefonǝ ku sitinti siamǝ ǝbǝ bo ɔflɔ ɛyɛ lǝ Yesu Kristo ǝsuǝ .
Kuutsyuǝ saa mǝnnyǝ tɔ Onanto unyǝ . Wǝ ubi ɔni kplo wǝ lekate ko Onanto wǝ nsi lǝ wǝ Anto ǝmǝ eto akɔɔ , wǝ ni díbǝ úlǝkǝ futsyǝ Onanto ni óte bo nɛ .
Yudafɔ eto beninǝ ba nkpe lǝ Yerusalem ákpe besumunyǝ ku Lewifɔ bésu Yohanes ɔflɔ . Bátɔ wǝ bǝnkǝ , “ Owoe ko feni ? ”
Mfóo , Yohanes mánni mbuayɛ butǝ bomu ókpasǝ mǝ nkǝ , “ Inni mɔ ni Nwǝ Onanto Lékpo Ɔhile Utsyǝ . ”
Bátɔ wǝ bǝnkǝ , “ Nyalɛ owoe feni ? Fǝ ni Unyɛlǝkǝtidi Elia ? ” Útǝ mǝ mbuayɛ nkǝ , “ Inni mɔ ni . ” Bésukosǝ bátɔ wǝ bǝnkǝ , “ Nyalɛ , fǝ ni Unyɛlǝkǝtidi wǝ bátɛyi bǝtsyǝ bǝ wuubǝ ? ” Útǝ mǝ mbuayɛ nkǝ , “ Owo lo . ”
Nyaso bátɔ wǝ bǝnkǝ , “ Tɛyi bo lesatsyuǝ nǝ busu bɔtɛyi mba lékpe bo kɔtɔ ! Owoe feni ? Nya be fanlɛ bɔtɛyi itsyi lǝ fǝ ǝsuǝ ? ”
Yohanes ǝtǝ mǝ mbuayɛ fe kase Unyɛlǝkǝtidi Yesaya lɛwɔni utsyǝ nkǝ , “ Mɔ ni utidi wǝ nlɛ bofa lǝ mfiminti kafe eto ɔkɔɛ katɛyi nkǝ , ‘ Bɛtsyɔnsǝ Bonamute eto kusu bitsyǝ itǝ wǝ bubǝ ! ’ ”
Nya betidikpekpe ba dítsyi Yudafɔ ba baakpo Farisifɔ ɔflɔ bǝbǝǝ ,
lɛtɔ Yohanes bǝ , “ Lenni fǝ ni Nwǝ Onanto Lékpo Ɔhile Utsyǝ , nye Elia , nye unyɛlǝkǝtidi ǝmǝǝ , ntsyǝ ibǝ fɛ fanlɛ ntuflǝsǝflǝsǝ eto lekpa buyifo ? ”
Yohanes ǝtǝ mǝ mbuayɛ nkǝ , “ Mɔ alɛɛ , meefi ntu keyifo ntuflǝsǝflǝsǝ eto lekpa nǝmfo . Fɛɛ utidi utsyuǝ ńyǝ mi lenti , wǝ binnyi .
Utǝkǝ mɛ kama ɔlɛ bubǝ nya wǝ afokpa eto kekue mǝnńyǝ ntǝ kulaa tsya bǝ nyankli . ”
Asa nyamfo ǝbǝ lǝ Betania eto umǝ lǝ Yordan eto ketu eto ditukpenkpe nǝ nse . Mfó Yohanes nlɛ ntuflǝsǝflǝsǝ eto lekpa buyifo kǝtǝ betidi nɛ .
Kǝsiǝsǝǝ , Yohanes ǝnyǝ Yesu nlɛ wǝ ɔflɔ bubǝ nya ɔ́tɛyi mba ńyǝ wǝ lǝ ɔflɔ nkǝ , “ Nyǝ Onanto eto Lesamubi nǝ ntsyi kawunsiǝ eto abua ɔntɔnko .
Wǝ ni utidi wǝ ǝsuǝ míntɛyi mintsyiko lefe nǝ míndi etiki míntɛyi minkǝ , ‘ Utidi utsyuǝ tǝkǝ mɛ kama ɔnlɛ bubǝ wǝ lɛmɔ onso mɛ , itsyise okpe kokooko fɛ bále mɛ . ’
Mɔ kosate tsya mánte utidi ǝmǝ . Fɛɛ wǝ bubǝ eso mímbǝ minlɛ ntuflǝsǝflǝsǝ eto lekpa nǝmfo buyifo bǝ lǝ nlǝkǝ wǝ nte Israel eto kusǝ eto betidi . ”
Mfó nya Yohanes disi ɔ́tɛyi lǝ wǝ ǝsuǝ nkǝ , “ Nnyǝ miǝ Onanto eto Lɛwɔnɔ áyifǝ dítsyi kato dísiǝ lǝ wǝ ǝsuǝ fe lɛblɛkpa seka .
Tutɛ mánte miǝ wǝ uni . Fɛɛ lefe nǝ Onanto létsyese mɛ nkǝ mbǝ keyifo ntuflǝsǝflǝsǝ eto lekpa nǝmǝǝ , ɔ́tɛyi mɛ nkǝ , ‘ Ebunyǝ se mɔ Lɛwɔnɔ lɔɔyifǝ ditsyi kato dibǝ disiǝ lǝ utsyuǝ ǝmǝ ǝsuǝ , ete ebote fǝ wǝ ni utidi wǝ luufi Lɛwɔnɔ Kɛnkɛ ukeyifo ntuflǝsǝflǝsǝ eto lekpa nǝmǝ nɛ . ’
Nya mínyǝ se íbǝ nkomǝ lǝ utidi ǝmfo ǝsuǝ . Nya minlɛ mi bɔtɛyi sitinti miǝ wǝ ni Onanto eto Ubi kosate ǝmǝ nɛ . ”
Kǝsiǝsǝǝ , Yohanes ku wǝ bakasebi inuǝ si bǝńyǝ mfó ke ,
nya únyǝ Yesu díbǝ ɔnlɛ bofe . Nya se únyǝ wǝǝ , ɔ́tɛyi nkǝ , “ Bebee , nyǝ Onanto eto Lesamubi nǝmǝǝ ! ”
Bakasebi inuǝ bamfo ánɔ nnya Yohanes lɛtɛyi nya bédu bésu bǝtǝkǝko wǝ .
Se Yesu lɛtsyi ɔwuninsǝ únyǝ nkǝ bǝtǝkǝko wǝǝ , ɔ́tɔ mǝ nkǝ , “ Be biabɛbɛ ? ” Bǝtǝ wǝ mbuayɛ bǝnkǝ , “ Rabi , ” eto kasɔ ni Oteasa , “ Lekpakpa , se fankpe ? ”
Ɔ́tɛyi mǝ nkǝ , “ Bibǝ bebe . ” Lefe nǝmfó ebutsyǝ fe ditsyitsyo eto abombo ana seka . Nyaso bǝtǝkǝko wǝ bésu kaka onkpe , nya bǝsiǝ wǝ lǝ ɔflɔ diyi fɛfɛ nǝmǝ .
Bakasebi inuǝ ba lɛnɔ Yohanes eto ditiki nǝmǝ fɛ bǝtǝtǝko Yesuu , eto ɔni ni Andrea wǝ ni Simon Petro eto ɔyimi .
Lesa tutɛ nǝ Andrea ǝmǝ díyifo ni bǝ úsu ɔ́bɛbɛ wǝ ɔyimi , ini Simon nya ɔ́tɛyi wǝ nkǝ , “ Búnyǝ Mesia ǝmǝ , ” eto kasɔ ni Kristo wǝ ni Nwǝ Onanto Lékpo Ɔhile Utsyǝ .
Nya ókpa Simon úsuko Yesu ɔflɔ . Yesu ábe wǝ tũũ , nya ɔ́tɛyi wǝ nkǝ , “ Fǝ ni Simon , Yohanes eto ubi . Idu mɔmɔ ɛntɔɔ , bookpo fǝ bǝ Kefas , ” nye Petro eto kasɔ ni kobansǝ .
Kǝsiǝsiǝǝ , Yesu ála nkǝ weesu kasɔ ka baakpo bǝ Galilea . Nya se ɔnyɛ ɔntɔɔ , únyǝ utsyuǝ wǝ baakpo Filipo nya ɔ́tɛyi wǝ nkǝ , “ Bǝtǝkǝko mɛ . ”
Filipo etsyi Betsaida , umǝ wǝ Andrea ku Petro tsya ditsyi .
Se Filipo dísu únyǝ Nataniel , ɔ́tɛyi wǝ nkǝ , “ Búunyǝ utidi ǝmǝ ǝsuǝ Moses ku Onanto eto bǝnyɛlǝkǝtidi lɛwɔni asa betsyiko bǝtsyǝ lǝ Awɔnisa Kɛnkɛ eto Kukue ǝsuǝ ! Wǝ ni Yosef eto ubi Yesu wǝ ditsyi Nasaret ! ”
Nataniel átɔ nkǝ , “ Lesa sɛɛ ditsyuǝ ebofo bɔbɔ ketsyi Nasaret kǝbǝǝ ? ” Filipo átɛyi wǝ nkǝ , “ Bǝ lǝ ǝbǝ abe ! ”
Se Yesu dínyǝ Nataniel lɛyɛ ɔnlɛ wǝ ɔflɔ bubǝǝ , ɔ́tɛyi itsyi lǝ wǝ ǝsuǝ nkǝ , “ Nyǝ Israelnyǝ tinti nlɛ bubǝ mǝǝ , woanwɛ betidi . ”
Nataniel átɔ wǝ nkǝ , “ Ntsyǝ féyifo fáte utidi wǝ eto okle mini ? ” Yesu ǝtǝ mbuayɛ nkǝ , “ Fɛ Filipo díbǝ ókpadi fǝ lǝ lefe nǝ fakɛ lǝ koto komǝ kalɔɔ , mbúnyǝ fǝ koko . ”
Nataniel átɛyi wǝ nkǝ , “ Oteasa , eyifo Onanto eto Ubi kosate . Fǝ ni Israelfɔ eto Oka ǝmǝ ! ”
Mfó nya Yesu lɛtɔ wǝ nkǝ , “ Eni nnya míntɛyi fǝ miǝ nnyǝ fǝ lǝ koto komǝ kalɔ eso fáfo fánɔɔ ? Ebunyǝ asa nnya nsi nso nyamfo . ”
Nya ɔ́tɛyi mǝ nkǝ , “ Sitinti minlɛ mi bɔtɛyi minkǝ , biunyǝ se kato lɔɔsini nya Onanto eto batɔnkpe nlɛ kato bobe kesu kayifǝ kǝbǝ mɔ , Utidi eto Ubi , ɔflɔ . ”
Lǝ diyi tsyǝfǝ ǝsuǝǝ , bákpa kusiǝ kutsyuǝ lǝ umǝ wǝ baakpo Kana lǝ Galilea eto kasɔ . Yesu eto ambe Maria ákɛ mfó .
Nya bákpadi Yesu ku wǝ bakasebi tsya báboko kusiǝ kakpakɔ kamǝ .
Se nte bo banlɛ bunǝ léloo , Yesu eto ambe ǝbǝ Yesu ɔflɔ nya ɔ́tɛyi wǝ nkǝ , “ Nte bo banlɛ bunǝ álo . ”
Mfó Yesu lɛtɛyi wǝ nkǝ , “ Mbe , yanle bǝ tɛyi mɛ lesa nǝ ele bǝ nyifo . Mɔ lefe mányo tɔ . ”
Nya Yesu eto ambe lɛtɛyi besumubi bamǝ nkǝ , “ Biyifo lesa nǝ kee wɔɔtɛyi mi nkǝ biyifo . ”
Se ini lekpa ídi itǝ Yudafɔ bǝ bǝflǝ mǝ ǝsuǝ esoo , bǝtsyǝ ntu eto kalɔtsyi kplɛ ekua ka bǝlǝkǝ lǝ abansǝ ǝsuǝ mfó . Nya ketulɔtsyi ɛnɔ nye ekua leeyi ɔlɔtsyi kplɛ ɔni .
Mfó nya Yesu lɛtɛyi besumubi bamǝ nkǝ békuti ntu béyisǝ kalɔtsyi kplɛ kamǝ . Nyaso békuti ntu béyisǝ kalɔtsyi kplɛ kamǝ klɛlɛlɛlɛ .
Mfó nya ɔ́tɛyi mǝ nkǝ , “ Bikuti ntu bomǝ eto ntsyuǝ bisuko utidi wǝ nsi lǝ ketsyue kamǝ eto kɛnyɛ . ” Nya békuti mu bésuko wǝ .
Se útu ntu bo léfiani nte óbee , wǝ ánte kaka nte bomǝ dítsyi . Fɛɛ besumubi ba díkuti ntu bomǝ bésuko alɛɛ , mǝmǝ áte . Nyaso nwǝ nsi lǝ ketsyue kamǝ eto kɛnyɛ ákpadi okafɔse ǝmǝ ,
nya ɔ́tɛyi wǝ nkǝ , “ Utsyuǝ saa , nte sɛɛ woaka betidi butǝ bǝǝnǝ , nya lǝ betidi ǝnǝ bǝkpǝ eto kamaa , nya fɛ weefi mbo dimanlɛkɛ kǝtǝ betidi lǝǝnǝ nɛ . Fɛɛ fǝ ébu nsɛɛ ǝtsyǝ kama ! ”
Nnya díbǝ lǝ Kana lǝ Galilea eto kasɔ mfóo , ni ayanisa tutɛ nnya úyifo . Úyifo nyamfo úlǝkǝ wǝ diyǝnde óte , nya wǝ bakasebi léfo wǝ bánɔ .
Nyamfo eto kamaa , Yesu ku wǝ ambe , ku wǝ bayimi , ku wǝ bakasebi édu bésu Kapernaum nya bǝsiǝ mfó eyi asiani .
Ukpǝ Ása Bo Ɔ́yila eto didife eboyo elo , nyaso Yesu ésu Yerusalem .
Se údufǝ Onanto eto Disumuyoo , únyǝ se betidi nlɛ banantsyui ku basamu ku ablonuma bote ku mba laafloma atabi tsya nsi lǝ mǝ kapunu eto akɔ .
Nyaso ófio ukuǝ nya úfi wǝ óla basamu ku banantsyui kenke ɔ́bɔsǝ lǝ Disumuyo mfó . Úsensǝ mba nlɛ atabi boba eto atabi úwui nya úkǝ mǝ kapunu ókpo lǝ kasɔ .
Ɔ́tɛyi mba nlɛ ablonuma bote nkǝ , “ Bitsyi asa nyamfo bɛbɔnko lǝ mfo , nya biemfi mɔ Anto eto diyo biyifo bikǝkatekɔ . ”
Nya wǝ bakasebi lékloma nnya Awɔnisa Kɛnkɛ eto Kukue lɛtɛyi nkǝ , “ Onanto , mɔ lelabi itǝ fǝ Disumuyoo , ǝtǝ ǝnǝmi asɛ mɛ lǝ ni ǝsuǝ . ”
Yudafɔ eto beninǝ ǝbǝ Yesu ɔflɔ nya bátɔ wǝ bǝnkǝ , “ Se féyifo asa nyamfo mǝǝ , nte ayanisa nnya fuuyifo ate bo bǝ akpe kusu feeyifo nnya okle ? ”
Yesu ǝtǝ mǝ mbuayɛ nkǝ , “ Beba Onanto eto Disumuyo kamfo , nya mootakasǝ ke ńyǝnsǝ lǝ diyi tsyǝfǝ ǝsuǝ ! ”
Yudafɔ bamǝ átɔ wǝ bǝnkǝ , “ Disumuyo ka befi alɛfosi ana alɛ akua bátoo , bɔtɛyi fanlɛ fǝ ebusinkli atakasǝ ke ǝńyǝnsǝ lǝ eyi ǝtsyǝ ǝsuǝ ? ”
Fɛɛ bánte bǝ wǝ sinǝ ǝsuǝ ɔnlɛ etiki budi ketsyiko fe Onanto eto Disumuyo .
Nyaso lefe nǝ Onanto létakasǝ wǝ utsyiko ɔkɔmǝǝ , nya fɛ wǝ bakasebi lékloma bǝ ɔ́tɛyi nko utsyǝ . Nyaso báfo asa nnya báwɔni bakpe lǝ Awɔnisa Kɛnkɛ eto Kukue ku nnya Yesu lɛtɛyi bánɔ .
Lefe nǝ Yesu lɛkɛ lǝ Yerusalem lǝ Ukpe Ása Bo Ɔ́yila eto diyididi lefee , betidi kpǝ áfo wǝ bánɔ lǝ ayanisa kpǝ nnya bǝnyǝ úyifo eso .
Fɛɛ Yesu mémfi wǝ ǝsuǝ utǝ mǝ , itsyise uyi betidi kenke .
Yensife bǝ kuutsyuǝ saa si ɔtɛyi wǝ kulesa itsyi lǝ betidi ǝsuǝ itsyise wǝ kosate áte lesa nǝ lɛkɛ lǝ mǝ ketu kǝmiǝ .
Lefe nǝmfóo , Yudafɔ eto uninǝ ɔni wǝ baakpo bǝ Nikodemo akɛ lǝ mǝ ditsyukpa nǝ baakpo Farisifɔ nti .
Kǝtsyǝ kanii , úbǝ Yesu ɔflɔ nya ɔ́tɛyi wǝ nkǝ , “ Oteasa , buyi boǝ fǝ ni nwǝ ditsyi Onanto ɔflɔ fǝbǝ , itsyise kutsyuǝ saa embofo ayanisa nnya feeyifo buyifo lenni Onanto nsi ko wǝ . ”
Mfó nya Yesu lɛtɛyi wǝ nkǝ , “ Sitinti minlɛ fǝ bɔtɛyi minkǝ , lǝ bensinkli utidi balee , wǝmbunyǝ Onanto eto Sekadidi siamǝ . ”
Nikodemo átɔ wǝ nkǝ , “ Ntsyǝ boofo utidi wǝ díkabe businkli kale bio ? Businkli ele bǝ usinkli udufǝ lǝ wǝ ambe eto kafo fɛ lǝ besinkli bale wǝ dinuǝfǝ lee ? ”
Mfó nya Yesu lɛtɛyi wǝ nkǝ , “ Nlɛ fǝ bɔtɛyi sitinti minkǝ , lǝ bánle utidi betsyiko lǝ ntu ku Onanto eto Lɛwɔnɔ nǝmǝ ǝsuǝǝ , weembofo budufǝ lǝ Onanto eto Sekadidi siamǝ ǝsuǝ .
Utidininii , bále wǝ ɛyɛ lǝ etidisuǝ ǝsuǝ . Fɛɛ nnya ditsyi lǝ Onanto eto Lɛwɔnɔ ǝsuǝǝ , bále wǝ lǝ Lɛwɔnɔ ǝsuǝ .
Nyaso mǝntǝ lǝ iyifo fǝ naa lǝ ntɛyi fǝ miǝ ele bǝ bale fǝ bio .
Ufiebi aasɔ kesu kakake ola , nya wǝ kɔsɔ hã faanɔ , fɛɛ inni lǝ kaka utsyi ku kaka ɔntɔ . Nko inte itǝ utsyuǝ saa wǝ bále ɛyɛ lǝ Lɛwɔnɔ ǝsuǝ nɛ . ”
Mfó nya Nikodemo lɛtɔ wǝ nkǝ , “ Ntsyǝ nyamfo loofo bubǝ kǝtǝ ? ”
Yesu ǝtǝ wǝ mbuayɛ nkǝ , “ Oteasa kplɛ feni lǝ Israel , ntsyǝ ibǝ fámannɔ nyamfo kasɔ ?
Nlɛ fǝ bɔtɛyi sitinti miǝ asa nnya bunyii , nnya ǝsuǝ boedi etiki ketsyiko nɛ . Nya lesa nǝ ke búkenyǝǝ , ni ǝsuǝ boedi adansiǝ nɛ . Fɛɛ biamfo bo etiki nyamǝ kanɔ .
Lǝ ndi fǝ etiki itsyi lǝ kasɔ mfo eto asa ǝsuǝ nya fámamfo mɛ ánɔɔ , ntsyǝ foofo mɛ bofo kanɔ lǝ ndi fǝ etiki itsyi lǝ kato eto asa ǝsuǝ ?
Nya kuutsyuǝ saa ménsu tɔ kato unyǝ enso mɔ , Utidi Eto Ubi wǝ ditsyi kato úbǝ kawunsiǝ mfo .
“ Fe kase Moses lébesǝ owa wǝ béfi situ béyifo kato lǝ uyi ǝsuǝ lǝ mfimintii , nko ke ele bǝ babesǝ mɔ , Utidi Eto Ubi kato nɛ ,
bǝ utidi wǝ ke léfo mɛ ɔ́nɔɔ , lǝ unyǝ nkpǝ manlo .
“ Itsyise Onanto ála kawunsiǝ kamfo kon bǝnkǝ úfi wǝ Ubi ɔni kplo útǝ nkǝ utsyuǝ saa ke laafo wǝ kanɔɔ , lǝ ɔyɛ bukpǝ kanya , bomu lǝ unyǝ nkpǝ manlo .
Itsyise Onanto mántsyese wǝ Ubi kawunsiǝ nkǝ lǝ ubǝ olo ke dikpi , bomu bǝ lǝ uyifo ke Ofomfokǝtǝ .
“ Utidi wǝ ke laafo wǝ Ubi kanɔɔ , bembolo wǝ dikpi . Fɛɛ utsyuǝ saa wǝ laamfo wǝ kanɔɔ , bóolo wǝ dikpi koko itsyise wóamfo Onanto eto Ubi ɔni kplo ǝmǝ ɔnɔ eso .
Kase baayɛ kaalo dikpi nǝmǝ ni bǝnkǝ , diyǝnde nǝmǝ ǝbǝ kawunsiǝ , fɛɛ betidi aala ketuntu kaso diyǝnde nǝmǝ , itsyise baala asa buayifoyifo kaso .
Utsyuǝ saa wǝ leeyifo asa buaa , weekisi diyǝnde , nya woannyi kafi ni . Itsyise woate sikpi nkǝ lǝ ɔnyi ɔfi diyǝndee , yuulǝkǝ wǝ asa bua nnya weeyifo ote bǝnyǝ .
Fɛɛ utsyuǝ saa wǝ nsi nkpǝ lǝ kusu sɛɛ ǝsuǝǝ , aanyi kafi diyǝnde , itsyise woala nkǝ diyǝnde nǝmǝ lǝkǝ lete nkǝ kase unsi nkpǝ yɛ lǝ Onanto eto lelabi ǝsuǝ . ”
Lǝ nyamfo eto kamaa , Yesu ku wǝ bakasebi édu bésu Yudea eto lekpake mfó . Bǝsiǝ mfó itǝ lefe ditsyuǝ , nya úkeyifo betidi ntuflǝsǝflǝsǝ eto lekpa .
Lefe nǝmǝǝ , Yohanes tsya ákɛ lǝ Ainon lǝ Salim ɔflɔ kǝflǝsǝ betidi ntu , itsyise ntu abɔ lǝ mfó nya betidi ékesu wǝ ɔflɔ nya úkǝflǝsǝ mǝ ntu .
Lefe nǝmfóo , bǝmmuǝ tɔ Yohanes beti bakpe lǝ aba eto diyo .
Diyi lɔnii , etikinǝnǝ ǝtsyuǝ édufǝ lǝ Yohanes eto bakasebi ku Yudanyǝ utsyuǝ eto nti itsyi lǝ ǝsuǝflǝflǝ eto lekpa ǝsuǝ .
Nyaso bǝbǝ Yohanes ɔflɔ bátɛyi wǝ bǝ , “ Oteasa , akloma utidi utsyuǝ wǝ fǝ ku wǝ díńyǝ lǝ Ketu Yordan eto ditukpenkpe nǝ nse , ini wǝ ǝsuǝ fédi adansiɛ fetsyiko ? Wǝ ni nwǝ mfe nlɛ betidi ntuflǝsǝflǝsǝ eto lekpa buyifo nɛ , nya betidi ba kenke nlɛ budu kesu wǝ ɔflɔ . ”
Yohanes átɛyi mǝ nkǝ , “ Kuutsyuǝ saa embofo kulesa bɔkɛ , lenni Onanto dífi ni útǝ wǝ .
Mi kosate ni mɔ badansiɛ bǝ ntɛyi mi nkpasǝ wuee miǝ inni mɔ ni Nwǝ Onanto Lékpo Ɔhile Utsyǝ ǝmǝ . Fɛɛ Onanto létsyese mɛ nkǝ ntɔ wǝ sɛtɔ .
Nwǝ ni Okafɔsee , wǝ ni nwǝ mbǝ Okafɔ ǝmǝ nɛ . Fɛɛ nwǝ ni Okafɔse ǝmǝ eto okloboo , lǝ unyǝ ɔlɛ Okafɔse ǝmǝ eto ɔkɔɛ bɔɔnɔ , yeakpe wǝ disuǝyuǝ tinti . Nko ǝmǝ eso mintsya nlɛ disuǝyuǝ bunyǝ tinti fe okafɔse ǝmǝ eto oklobo nɛ .
Nya nko ele bǝ wǝ diye be kato lǝ mɔ lele lǝ dibǝ kasɔ nɛ .
“ Nwǝ ditsyi kato ubǝǝ , so utsyuǝ saa . Nya nwǝ ditsyi kasɔ mfo tsyaa , kasɔ mfo eto utidi ete uni . Nya kasɔ mfo eto asa eto etiki ete weedi . Fɛɛ nwǝ ditsyi kato úbǝǝ , tǝkǝ mǝmblɛ kato .
Waatɛyi lesa nǝ úkǝnyǝ ku nnya úkanɔ mfó . Fɛɛ kuutsyuǝ saa aamfo wǝ sedansiɛdidi siamǝ .
Fɛɛ nwǝ ke léfo wǝ kɛnyɛ kamǝ ɔ́nɔɔ , lɛ uyi bose kǝtǝ nkǝ Onanto eyifo utintinyǝ .
Nwǝ Onanto létsyesee , eedi Onanto eto etiki , itsyise Onanto éfi wǝ Lɛwɔnɔ úyisǝ wǝ ǝsuǝ kenke .
Anto ǝmǝ aala wǝ Ubi ǝmǝ nya úfi lesa saa ókpe wǝ lǝ ani nɛ .
“ Nwǝ léfo Ubi ǝmǝ ɔ́nɔɔ , kpe nkpǝ manlo . Nya nwǝ laani weentsyue Ubi ǝmǝ kotoo , weembunyǝ nkpǝ manlo bomǝ . Bomu Onanto eto kotonǝnǝ manlo ebutǝkǝ wǝ lǝ ǝsuǝ . ”
Farisifɔ ánɔ bǝ Yesu lɛ ntuflǝsǝflǝsǝ eto lekpa nǝmǝ buyifo kǝtǝ betidi , nyaso betidi kpǝ tǝkǝko wǝ baso Yohanes .
Lǝ sitintii , Yesu kosate ményifo ntuflǝsǝflǝsǝ eto lekpa útǝ kuutsyuǝ saa , bomu wǝ bakasebi hã díkeyifo nko .
Se Yesu léte nkǝ Farisifɔ ánɔ ditiki nǝmfo nkoo , údu lǝ Yudea eto kasɔ úsu Galilea eto kasɔ .
Nya lǝ kusu ko ɔnyɛ ɔntɔɔ , ele bǝ ɔyɛ Samaria eto kasɔ ofe .
Yesu ésu óyo Samaria eto umǝ wǝ baakpo Sikar , wǝ lɛfi kasɔ ka mǝ ona Yakob dítǝ wǝ ubi Yosef .
Lɛtidibo ditsyuǝ nǝ Yakob díku akɛ mfó . Nya se ílǝ Yesu fɛ úsu óyo mfó lǝ nkɔminti lefe itsyi lǝ kusu komǝ eto bɔyɛ esoo , úkǝnǝ úsiǝ lǝ lɛtidibo nǝmǝ ɔflɔ .
Nya ete Samariasio utsyuǝ díbǝ ntu kekutikɔ . Nya Yesu lɛtɛyi wǝ nkǝ , “ Tǝ mɛ ntu lǝ nnǝ . ”
Lǝ lefe nǝ mfó ǝsuǝǝ , Yesu eto bakasebi ébudu bésu umǝ didisa kayakɔ .
Usio ǝmǝ átɛyi nkǝ , “ Beso fǝ Yudanyǝ laatɔ mɔ Samariasio fǝ ntǝ fǝ ntu lǝ ǝnǝ ? ” Usio ǝmǝ átɔ nko itsyise Yudafɔ ku Samariafɔ anka .
Yesu ǝtǝ wǝ mbuayɛ nkǝ , “ Lǝ nnya ete fenyi lesa nǝ Onanto lǝǝtǝ ku nwǝ nlɛ fǝ bɔtɔ nkǝ tǝ wǝ ntu lǝ unǝǝ , eni fǝ bomu ebɔtɔ wǝ fǝ utǝ fǝ ntu bo lǝǝtǝ nkpǝ . ”
Usio ǝmǝ átɔ wǝ nkǝ , “ Boanto , ǝmbǝ lesa nǝ beefi kekuti ntu , nya lɛtidibo nǝmǝ tsya atsyo . Sie fuunyǝ ntu bo lǝǝtǝ nkpǝ bomǝ etsyiko ?
Lee fǝ nso bo Ona Yakob wǝ díku lɛtidibo nǝmfo útǝ bo , kaka wǝ ku wǝ bebi ku wǝ bebuki kenke dínǝ ntu betsyiko ? ”
Mfó nya Yesu dítǝ wǝ mbuayɛ nkǝ , “ Lǝ betidi ǝnǝ ntu bomfoo , utukuɛ si wɔɔlɛ mǝ .
Fɛɛ ntu bo mɔ luutǝǝ , utukuɛ ensi ǝmbɔlɛ nwǝ luunǝ mu . Ntu bo mɔ luutǝ wǝ ebofiani nkpǝ eto ntu eto kayifǝkɔ lǝ wǝ . Ntu bomfo ebukabɔdi lǝ wǝ nya buutǝ wǝ nkpǝ manlo . ”
Usio ǝmfo átɛyi wǝ nkǝ , “ Boanto , tǝ mɛ ntu bomfo bǝ lǝ utukuɛ lǝ ɔyɛ mɛ bɔlɛ bio , nya lǝ nyɛ mfo bubǝ kekuti ntu . ”
Yesu átɛyi wǝ nkǝ , “ Su akpadi fǝ usǝ lǝ bibǝ . ”
Usio ǝmǝ átɛyi wǝ nkǝ , “ Minsi kusǝ . ” Yesu átɛyi wǝ nkǝ , “ Átɛyi sitinti fǝ ensi kusǝ .
Ébusiǝko basani ɛnɔ áfe . Nya nwǝ fǝ ku wǝ nkpe mɔmɔ kulaa tsya enni fǝ usǝ . Sitinti fátɛyi . ”
Usio emǝ átɛyi Yesu nkǝ , “ Bonamute , nnyǝ miǝ eyifo Onanto eto unyɛlǝkǝtidi .
Bo Samariafɔɔ , bo banamǝ ésumu Onanto lǝ kɔtini komfo ǝsuǝ . Fɛɛ mi Yudafɔ aatɛyi biǝnkǝ Yerusalem ni kaka ele bǝ busumu Onanto . ”
Yesu átɛyi wǝ nkǝ , “ Usionko , fo mɛ anɔ fǝ lefe ditsyuǝ lǝ bubǝ nǝ betidi lensiembusumu Onanto lǝ kɔtini komfo ǝsuǝ nye lǝ Yerusalem .
Mi Samariafɔɔ , binyi lesa nǝ biesumu . Fɛɛ bo Yudafɔɔ , buyi futsyǝ boesumu . Itsyise Yudafɔ ǝsuǝ nnya bofokǝtǝ laayɛ kǝbǝ .
Fɛɛ lefe lɛ bubǝ nya díkǝbǝ tsya koko , se betidi luusumu Anto ǝmǝ ɛyɛ lǝ kusu sɛɛ ku lǝ lɛwɔnɔ eto ǝsuǝale ku lǝ sitinti ǝsuǝ . Itsyise mǝ ni besumunyǝ ba eto okle Onanto laala nkǝ besumu wǝ nɛ .
Se Onanto ni Lɛwɔnɔ esoo , betidi ba luusumu wǝǝ , ele bǝ bayɛ lǝ lɛwɔnɔ nǝmǝ eto ǝsuǝale ku lǝ sitinti ǝsuǝ . ”
Usio ǝmǝ átɛyi wǝ nkǝ , “ Nyi miǝ Nwǝ Onanto Lékpo Ɔhile Utsyǝ , wǝ baakpo Kristoo , ebubǝ . Nya lǝ ubǝǝ , wuulǝkǝ lesa saa kasɔ ote bo . ”
Yesu átɛyi wǝ nkǝ , “ Mɔ nwǝ nlɛ etiki budi ku fǝ mfoo , mɔ ni wǝ nɛ . ”
Lefe nǝmfóo , wǝ bakasebi bamǝ ǝbǝ bédufǝ nya íyifo mǝ naa se bǝnyǝ wǝ ɔnlɛ etiki budi ku usio . Fɛɛ mǝ kuutsyuǝ saa mántɔ usio ǝmǝ bǝ be woabɛbɛ nye bátɔ wǝ bǝ beso ɔnlɛ etiki budi ku usio ǝmǝ .
Usio ǝmǝ áyani wǝ ɔlɔtsyi ǝmǝ útsyǝ lǝ lɛtidibo nǝmǝ ɔflɔ nya údu úsu umǝ úsu ɔ́tɛyi betidi nkǝ ,
“ Bibǝ bebe osani utsyuǝ wǝ lɛtɛyi mɛ lesa saa nǝ mínkeyifo mínyǝ lǝ mɔ nkpǝ ! Lee wǝ ni Onanto eto nwǝ Bákpo Ɔhile Bǝtsyǝ ǝmǝ ? ”
Nyaso betidi bamǝ ábɔ bétsyi umǝ ǝmǝ bésu bǝ beesu bǝnyǝ wǝ .
Lefe nǝmfóo , bakasebi bamǝ álɛ Yesu lekpakpa bátɛyi bǝnkǝ , “ Oteasa , bedi lesa ! ”
Fɛɛ ɔ́tɛyi mǝ nkǝ , “ Nkpe lesa nǝ muudi nǝ ǝsuǝ binyi kulesa saa bitsyiko . ”
Nyaso bakasebi bamǝ étsyiko mǝ ǝsuǝ bɔtɔ bǝnkǝ , “ Lee utsyuǝ áboko wǝ lesa údi ? ”
Yesu átɛyi mǝ nkǝ , “ Mɔ didisa ni bǝ nyifo nwǝ lékpe mɛ eto lelabi , nya lǝ nlosǝ keyifo ka útǝ mɛ nkǝ nyifo .
Biatɛyi biǝnkǝ , ‘ Afa ana sɔ̃ɔ̃ kama fɛ lesa loobe oto . ’ Fɛɛ nlɛ mi bɔtɛyi minkǝ bɛlɛ ola bebe kakuɛ eto ditsyǝbi lǝ bebe kase bidikǝ biamǝ díkabe ! Bíoyo nnya bulǝkǝ .
Onanto aafo kayo nwǝ lǝǝlǝkǝ bidikǝ lǝ ɔkuɛ nya waakpa mi kakpo lǝ unwu itǝ nkpǝ manlo . Lǝ nyamfo eso nwǝ laato ku nwǝ lǝǝlǝkǝǝ , mǝmblɛ ebunyǝ disuǝyuǝ tinti .
Nyaso nnya baatɛyi bǝ utidi ɔni laato nya obamba lǝǝlǝkǝ , eyifo sitinti .
Mɔ létsyese mi miǝ bisu bilǝkǝ bidikǝ lǝ ɔkuɛ wǝ inni mi léto bikǝ biamǝ . Betidi bamba díyifo keyifo kekleke lǝ kasɔ ketsyikokɔ lǝ mfó , nya mi dínyǝ kutǝkǝ lǝ keyifo ka mǝ díyifo ǝsuǝ . ”
Samariafɔ kpǝ lǝ umǝ ǝmǝ áfo Yesu bánɔ ɛyɛ lǝ nnya usio ǝmǝ lɛtɛyi nkǝ , “ Ɔ́tɛyi mɛ lesa saa nǝ mínkeyifo lǝ mɔ nkpǝ ǝsuǝ mínyǝ , ” eso .
Nyaso se Samariafɔ bamǝ díbǝ bǝnyǝ Yesu lǝ lɛtidibo nǝmǝ ɔflɔɔ , bálɛ wǝ lekpakpa bǝ usiǝ lǝ mǝ ɔflɔ nya Yesu dísiǝ mfó eyi ǝnuǝ .
Betidi bamba kpǝ esi báfo wǝ bánɔ lǝ wǝ ditiki nǝ údi mǝ eso .
Nya bátɛyi usio ǝmǝ bǝnkǝ , “ Bófo bɔ́nɔ mɔmɔ inni lǝ nnya fátɛyi bo eso , bomu bo kosate ánɔ etiki nnya údi eso , nya buyi boǝ wǝ ni kawunsiǝ kamfo eto Ofomfokǝtǝ tinti ǝmǝ . ”
Lǝ eyi ǝnuǝ eto kamaa , Yesu édu mfó úsu Galilea eto kasɔ .
Itsyise wǝ kosate ǝlǝkǝ ɔ́tɛyi nkǝ , “ Dibu ankɛ kǝtǝ Onanto Eto Unyɛlǝkǝtidi lǝ wǝ kosate eto kasɔ . ”
Fɛɛ se Yesu dísu údufǝ Galilea , betidi bamǝ áfo wǝ atuu ku disuǝyuǝ , itsyise se bésu Ukpǝ Ása Bo Ɔ́yila eto Diyisɛɛ kedikɔ lǝ Yerusalem , bǝnyǝ asa nnya kenke úyifo .
Lǝ nnya kamaa , Yesu ésinkli úsu Kana lǝ Galilea eto kasɔ , kaka úkatsyi ntu ɔ́wuninsǝ bófiani nte . Lefe nǝmfóo , Aba eto unyɛsiǝ ninǝ utsyuǝ wǝ dítsyi Kapernaum eto ubi ánɔ bufi .
Se ɔ́nɔ nkǝ Yesu etsyi Yudea úbǝ Galilea , úsu wǝ ɔflɔ nya ɔ́lɛ wǝ lekpakpa nkǝ úsu Kapernaum lǝ usu otsya wǝ ubisaibi utǝ wǝ , itsyise wǝ ubi ǝmǝ fe woala lǝ ukpǝ .
Yesu átɛyi wǝ nkǝ , “ Lǝ biǝnnyǝ nyifo ayanisa ntee , biamfo mɛ kanɔ . ”
Uninǝ ǝmfo álɛ wǝ lekpakpa ɔ́tɛyi nkǝ , “ Bonamute , bǝ lǝ ǝbǝ abe mɔ ubi ǝmǝ bǝ lǝ ɔyɛ bukpǝ . ”
Mfó nya Yesu lɛtɛyi wǝ nkǝ , “ Su ! Fǝ ubi ǝmǝ ebɔkɛ nkpǝ . ” Uninǝ ǝmǝ áfo etiki nnya Yesu lɛtɛyi wǝ ɔ́nɔ nya úsinkli údu .
Se úsinkli ɔntɔɔ , wǝ diyo eto beyifoyifo betsyuǝ átsyako wǝ lǝ kusu nya bátɛyi wǝ bǝnkǝ wǝ ubi ǝmǝ kpe nkpǝ .
Ɔ́tɔ mǝ lefe nǝ tutuutu íyuǝ wǝ ubi ǝmǝ . Nya bǝtǝ mbuayɛ bǝnkǝ , “ Kǝnǝ ku kakɔmi lefe , fe lebombo lɛwɛ eti nnya bɔyila bomǝ léyani wǝ nɛ . ”
Ubi anto ǝmǝ ákloma nkǝ lefe nǝmfo ǝsuǝ tutuutu Yesu lɛtɛyi wǝ nkǝ , “ Fǝ ubi ǝmǝ ebɔkɛ nkpǝ . ” Nya uninǝ ǝmfo ku wǝ diyo eto betidi kenke léfo Yesu bánɔ .
Nyamfo díyifo ayanisa nuǝfǝ nnya Yesu díyifo lǝ Galilea se utsyi Yudea eto kasɔ úsu mfó nɛ .
Lǝ nyamfo eto kamaa , Yesu ésu Yerusalem se Yudafɔ eto diyisɛɛ ditsyuǝ didife léyo .
Lǝ umǝ ǝmǝ eto kaka baakpo Basamu eto Kesie ɔflɔɔ , ditumbu ditsyuǝ kpe mfó nǝ baakpo bǝ Betesda lǝ Hebrifɔ eto sele ǝsuǝ . Bákpo mpatampa ɛnɔ beńyǝnsǝ lǝ ditumbu nǝmǝ ɔflɔ .
Mfó befimfi kpǝ ateate ba ni bǝnǝmba , mba lɛtsyini , ku mba leba bankpoo kasɔ díbǝ kakpo . Nya bǝńyǝ bensekǝ ntu bomǝ eto butinkǝsǝ butsyuǝ .
( Itsyise afe ǝtsyuǝǝ , Onanto eto ɔtɔnkpe utsyuǝ kǝbǝ kémunisǝ ntu bomǝ . Nya ufimfi tutɛ wǝ ke dídufǝ lǝ ntu bomǝ ǝsuǝǝ , ǝnyǝ bufitsyantsya . )
Osani utsyuǝ kálabǝ mfó wǝ díkǝfi alɛ fosi ǝtsyǝ alɛ mflamfla sɔ̃ɔ̃ .
Se Yesu dínyǝ wǝ nya unyi nkǝ onlabe lǝ ufinkla ǝsuǝ mfó itǝ alɛ kpǝǝ , ɔ́tɔ wǝ nkǝ , “ Ala bǝ , fǝ bufi yɛ fǝ ? ”
Ufimfi ǝmǝ ǝtǝ mbuayɛ nkǝ , “ Uninǝ , mimbǝ kuutsyuǝ wǝ lɔɔwunsǝko mɛ ndufǝ ntu bomǝ kafo lǝ bémunisǝ mu . Lǝ nkplatsya miǝ meedufǝ tsyaa , utidi bamba éboka mɛ budufǝ koko . ”
Yesu átɛyi wǝ nkǝ , “ Taka ǝńyǝ , fi fǝ okla lǝ ayɛ edu ! ”
Lamfolamfo , osani ǝmǝ eto ǝsuǝ ǝmuǝ wǝ ale ! Úfi wǝ okla nya ɔ́yɛ údu . Diyi nǝ nyamfo díbǝǝ , eyifo Yudafɔ eto Ɔnwɛditsyǝyi .
Nyaso Yudafɔ eto beninǝ átɛyi osani wǝ Yesu létsya bufi bǝnkǝ , “ Mmi eyifo Ɔnwɛditsyǝyi . Kɔfi mǝntǝ kusu bǝ lǝ etsyi fǝ okla . ”
Ɔ́tɛyi nkǝ , “ Nwǝ létsya mɛ bufi ke lɛtɛyi mɛ nkǝ , ‘ Taka ǝńyǝ , fi fǝ okla lǝ ayɛ edu ! ’ ”
Bátɔ wǝ bǝnkǝ , “ Owoe ni utsyǝ lɛtɛyi fǝ nkǝ , ‘ Tsyi fǝ okla lǝ ayɛ ’ ? ”
Fɛɛ nwǝ bátsya bufi bomǝ mánte nkǝ utsyǝ ǝmǝ ni Yesu . Nya Yesu tsya ébonya údufǝ lǝ betidi kpǝ ba díńyǝ mfó eto nti .
Nyamfo eto kamaa , Yesu ǝnyǝ wǝ lǝ Onanto eto kedikǝtǝkɔ nya ɔ́tɛyi wǝ nkǝ , “ Bebe ! Ǝsuǝ búmuǝ fǝ ale . Nyaso mensiyifo lebua bio ! Lenni nkoo , lesa nǝ nkpe ale enso mmǝ ebuyifo fǝ ! ”
Nya osani ǝmǝ dídu nya úsu ɔ́tɛyi Yudafɔ eto beninǝ bamǝ nkǝ Yesu ni utidi wǝ létsya wǝ bufi .
Nyaso bétsyiko Yesu bulǝ , itsyise ótsya utidi bufi lǝ Ɔnwɛditsyǝyi ǝsuǝ
Yesu átɛyi mǝ nkǝ , “ Mɔ Anto si ɔlɛ keyifo buyifo lefe saa , nyaso ele bǝ mintsya yifo nko . ”
Lǝ nnya ɔ́tɛyi mfo esoo , Yudafɔ eto beninǝ esi bábɛbɛ esu kekleke bǝ baalo wǝ . Itsyise inni Ɔnwɛditsyǝyi ǝsuǝ eto kɔfi ete óta úbu , bomu usi ɔ́tɛyi nkǝ Onanto eyifo wǝ Anto . Nya nyamfo eto kasɔ ni bǝ wǝ ku Onanto akate .
Mfó nya Yesu lɛtɛyi mǝ nkǝ , “ Nlɛ mi bɔtɛyi sitinti minkǝ , Onanto eto Ubi embofo kulesa buyifo lǝ wǝ kosate eto ǝsuǝale ǝsuǝ . Bomu lesa nǝ wǝǝnyǝ wǝ Anto leeyifoo , ni wintsya leeyifo nɛ .
Itsyise Anto ǝmǝ aala wǝ Ubi ǝmǝ nya woate wǝ lesa saa nǝ wǝ kosate nlɛ buyifo . Nya woote wǝ asa kplɛ kpǝ enso nyamfo nnya luuyifo mimblɛ yanii .
Fe kase Anto ǝmǝ laatakasǝ bǝkpenkpe ketsyiko ɔkɔmǝ kaboko nkpǝǝ , nko ke Ubi ǝmǝ tsya luutǝ nkpǝ mba úlǝkǝ nɛ .
Nya Anto ǝmǝ kosate tsya ankponko kuutsyuǝ lekpo , bomu útǝ wǝ Ubi kusu nkǝ okponko betidi kenke lekpo ,
bǝ lǝ utsyuǝ saa lǝ ufi dibu utǝ Ubi ǝmǝ fe kase bǝǝtǝ Anto ǝmǝ dibu . Futsyǝ kee dímembu Ubi ǝmǝǝ , mémbu Anto ǝmǝ létsyesǝ wǝ tsya .
“ Nlɛ mi bɔtɛyi sitinti minkǝ , utsyuǝ saa wǝ laanɔ mɔ ditiki nya ófo nwǝ létsyese mɛ ɔ́nɔɔ , wuunyǝ nkpǝ manlo . Bembokponko wǝ lekpo , fɛɛ ɔ́yɛ lǝ ukpǝ ǝsuǝ ófe údufǝ lǝ nkpǝ ǝsuǝ koko .
Nlɛ mi bɔtɛyi sitinti miǝ , lefe lɛ bubǝ nǝ bekpǝnkpǝ luutsyue Onanto eto Ubi koto , nya mba leetsyue we ɔkɔɛ koto ebunyǝ nkpǝ tinti . Lefe nǝmǝ kulaatsya ébubǝ koko .
Fe kase Anto ǝmǝ ni nkpǝ eto ketsyikokɔ , nko ke útǝ nkǝ wǝ Ubi tsya yifo nkpǝ eto ketsyikokɔ nɛ .
Nya útǝ wǝ ǝsuǝale nkǝ okponko kawunsiǝ kenke lekpo , itsyise wǝ ni Utidi Eto Ubi ǝmǝ .
“ Biǝntǝ lǝ nyamfo lǝ iyifo mi yanii , itsyise lefe lɛ bubǝ nǝ bekpǝnkpǝ ba nkpe lǝ edi lɔɔnɔ Utidi Eto Ubi ǝmǝ eto ɔkɔɛ .
Nya bɔɔbɔ lǝ edi bǝbǝ . Mba dísiǝ nkpǝ sɛɛ ebotaka bǝnyǝ nkpǝ manlo . Nya mba dísiǝ nkpǝ bua , tsya ebotaka bafo dikpilolo .
“ Mǝmbofo kulesa buyifo lǝ mɔ ǝsuǝale ǝsuǝ . Lesa nǝ Onanto laatɛyi mɛɛ , nnya meefi kakpo lekpo nɛ . Nyaso mɔ lekpokponkpo yɛ lǝ kusu ǝsuǝ , itsyise meenyifo kulesa lǝ mɔ lelabi ǝsuǝ , bomu lǝ nwǝ létsyese mǝ eto lelabi ǝsuǝ . ”
Yesu esi ɔ́tɛyi nkǝ , “ Lǝ nlǝkǝ kɛnyɛ lǝ mɔ kosate ǝsuǝǝ , yanle bǝ bafo lesa nǝ míntɛyi ǝmbǝ kalende .
Fɛɛ utidi bamba kpe wǝ leedi adansiɛ lǝ mɛ ǝsuǝ , nya nyi miǝ adansiɛ nnya ɔnlɛ budi lǝ mɛɛ , kpe kalende .
“ Bíokpe batɔnkpe Yohanes ɔflɔ nya úkatɛyi mi sitinti siamǝ itsyi lǝ mɛ ǝsuǝ .
Fɛɛ mɔɔ , minlɛ bɔtɛyi miǝ utidinini eto sedansiɛdidi lǝ mɛ ǝsuǝ afe itǝ mɛ . Bomu ńtɛyi nyamfo bǝ lǝ binyǝ bofokǝtǝ .
Yohanes ǝtsyǝ fe okandiɛ wǝ nlɛ bunyǝ nya ɔnlɛ lekpasǝ butǝ , nya béla biǝ biǝnyǝ disuǝyuǝ lǝ wǝ lekpasǝ nǝmǝ ǝsuǝ itǝ lefe sɛkɛ ete .
“ Fɛ mɔɔ , sedansiɛ sia lɛflɔ senso Yohanes eto selee , se nkpe mɛ nɛ . Itsyise keyifo ka mɔ Anto dítǝ mɛ nkǝ nyifo nlose , ka minlɛ buyifoo , ke nlɛ adansiɛ budi lǝ mɛɛ nɛ . Ke nlɛ bote bǝ mɔ Anto ǝmǝ létsyese mɛ .
Nya Anto wǝ létsyese mɛ tsyaa , wǝ kosate leedi adansiǝ lǝ mɛ ǝsuǝ . Bíannɔ tɔ wǝ ɔkɔɛ bɛnɔ , nya bíǝnyǝ tɔ kase unte bínyǝ .
Fɛɛ biamfo wǝ ditiki nǝmǝ kakpe lǝ mi akɔɛsi itsyise biamfo utidi wǝ ótsyese bɛnɔ .
Biakase Awɔnisa Kɛnkɛ eto Kukue eto asa itsyise bibu biǝ biunyǝ nkpǝ manlo lǝ nnya ǝsuǝ . Nya ko etiki nyamfoo , lɛ etiki budi ketsyi lǝ mɛ ǝsuǝ !
Fɛɛ bɛni biǝ biembubǝ mɛ ɔflɔ lǝ binyǝ nkpǝ .
“ Minlɛ kasɔ mfo eto betidi eto atɛsǝ bɔbɛbɛ ,
itsyise nyi betidi ba eto okle bini , nya nyi miǝ bianla Onanto lǝ mi akɔɛsi .
Mbǝ lǝ mɔ Anto eto diye ǝsuǝ , fɛɛ biamfo mɛ . Nya lǝ utidi bamba ebubǝ lǝ wǝ kosate eto diye ǝsuǝ alɛɛ , biofo wǝ .
Ntsyǝ yuubǝ fɛ biofo mɛ bɛnɔ lǝ lefe nǝ eto lefe bɛnlɛ atɛsǝ bɔbɛbɛ ketsyiko mi bǝtsyuǝ ɔflɔ , nya biambɛbɛ atɛsǝ nnya ditsyi Onanto ɔni kplo ǝmǝ ɔflɔ ?
“ Fɛɛ biembu biǝ mɔ ni nwǝ loolo mi dikpi lǝ mɔ Anto ɔflɔ . Bomu Moses , nwǝ ǝsuǝ bífi mi kusubebe bítǝkǝ , wǝ ni futsyǝ loolo mi dikpi nɛ .
Lǝ nnya ete béfo Moses bɛnɔ sitintii , eni béfo mɛ bɛnɔ , itsyise ɔ́wɔni asa utsyǝ itsyi lǝ mɛ ǝsuǝ .
Fɛɛ se bíamfo lesa nǝ ɔ́wɔni utsyǝ bɛnɔɔ , ntsyǝ yuubǝ fɛ biofo lesa nǝ maatɛyi bɛnɔ ? ”
Nyamfo eto kamaa , Yesu áyila Galilea eto Ditumbukplɛ nǝ bensi baakpo bǝ Tiberia eto Ditumbukplɛ úsu ni lekpake nǝ nse .
Nya betidi kpǝ dítǝkǝko wǝ , itsyise bǝnyǝ ayanisa nnya úyifo ótsya mba nlɛ bufi eso .
Yesu ku wǝ bakasebi ábe bésu bǝsiǝ lǝ lekpenkpe ditsyuǝ ǝsuǝ .
Lefe nǝ Yudafɔ leedi Ukpe Ása Bo Ɔ́yila eto Diyi éboyo elo .
Se Yesu létakasǝ ǝnǝmi únyǝ sitiditu kplɛ sia nlɛ wǝ ɔflɔ bubǝǝ , ɔ́tɔ Filipo nkǝ , “ Sieti buunyǝ didisa boya butǝ betidi bamfo kenke lǝ bedi ? ”
Fɛɛ Yesu átɔ nyamfo nkǝ lǝ ufi oto Filipo obe , ite bǝ uyi lesa nǝ wǝ kosate lǝǝbǝ buyifo tsya fɛ .
Filipo ǝtǝ wǝ mbuayɛ nkǝ , “ Lǝ bufi betidi alofa ǝnuǝ eto diyi eto kayofofo eto atabi boya didisa kulaa tsyaa , diemboyo bǝ betidi bamfo eto utsyuǝ saa nyǝ sɛkɛ udi ! ”
Mfó nya Yesu eto okasebi wǝ ni Simon Petro , eto ɔyimi wǝ baakpo Andrea , lɛtɛyi wǝ nkǝ ,
“ Okosobi utsyuǝ si mfo wǝ ntsyi abolo anɔ ku akpɛ ǝnuǝ . Fɛɛ bǝ ni nyamfo itǝ betidi ba kpenkpe mfo ? ”
Yesu átɛyi mǝ nkǝ , “ Bitǝ lǝ betidi bamǝ lǝ bǝsiǝ lǝ kasɔ lǝ kaka lékpa wuee . ” Nyaso betidi bamǝ kenke ǝsiǝ lǝ kasɔ . Basani mate eyifo fe akpi anɔ .
Nya Yesu dífi abolo nyamǝ , nya ɔ́sɔ Onanto ani nya úsie nnya útǝ betidi bamǝ nsi mfó . Nko ke úyifo ku akpɛ nyamǝ tsya nɛ , nya mǝ utsyuǝ saa lɛkɛ kase óla .
Se bédi bémii , Yesu átɛyi wǝ bakasebi bamǝ nkǝ , “ Bɛsɛ nnya díbu , bǝ lǝ ku ni ditsyuǝ saa lǝ lɛyɛ bobia . ”
Nyaso básɛ nnya díbu bakɔ . Nya nnya díbu lǝ abolo anɔ nnya bédi ǝsuǝǝ , éyi lefosi etsyitsya ǝnuǝ .
Se betidi bamǝ dínyǝ ayanisa nnya Yesu díyifoo , bátɛyi bǝnkǝ , “ Sitinti nwǝ mfo ni Onanto eto Unyɛlǝkǝtidi wǝ luubǝ kawunsiǝ nɛ ! ”
Nya , Yesu áte nkǝ bǝǝbǝ wǝ bubǝ kǝmuǝ lǝ ǝsuǝale ǝsuǝ kǝtsyǝ seka . Itǝ eso úlǝkǝ ǝsuǝ lǝ mǝ nti úsu ɔkɛ lǝ akpenkpe nnya nkpe mfó nti wǝ mate .
Se ditsyitsyo lefe léyoo , Yesu eto bakasebi áyifǝ bésu ditumbukplɛ nemǝ kɛnyɛ .
Bédufǝ lǝ ɔklɔ utsyuǝ ǝsuǝ nya bétsyiko ditumbukplɛ nǝmǝ bɔyila kesu Kapernaum eti . Kale ébolo , tsya fɛɛ Yesu mǝmbǝ óyotɔ mǝ ɔflɔ .
Ditumbukplɛ nǝmǝ eto ntu étsyiko bonwa ketu flɛmflɛmflɛ , itsyise ufiebi étsyiko bɔsɔ kekleke .
Bakasebi bamǝ ébonwa ɔklɔ ǝmǝ báyɛ fe esunkpo ǝtsyǝ nye ana ku kama fɛ bǝnyǝ se Yesu nyɛ lǝ ntu bomǝ ǝsuǝ ɔnlɛ ɔklɔ ǝmǝ ɔflɔ bubǝ . Se bǝnyǝ wǝǝ , sikpi ko dímuǝ mǝ !
Nya Yesu lɛtɛyi , mǝ nkǝ , “ Biante sikpi ! Mɔ uni . ”
Mfó fɛ ǝsuǝ diyuǝ mǝ nɛ ! Nya bǝtǝ údufǝ lǝ ɔklɔ ǝmǝ nya ete bédufǝ kaka bántɔ tsya nɛ .
Se kale dísiǝǝ , betidi ba díbu bǝńyǝ lǝ ditumbukplɛ nǝmǝ eto situma sia nsee , ǝnyǝ bǝtsyǝ lekpo bǝ diyi nǝ léfee , ɔklɔ ɔni hã díńyǝ lǝ utuflɔ mfó . Báte bǝ Yesu méndufǝ lǝ ɔklɔ ǝmǝ ǝsuǝ ku wǝ bakasebi fɛ bétsyiko ditumbukplɛ nǝmǝ bɔyila . Bakasebi bamǝ mate ete dídufǝ lǝ ɔklɔ ǝmǝ kafo .
Nya efue bamba nnya ditsyi Tiberia eto umǝ ǝbǝ ídufǝ kaka dímantsyonko kaka bédi abolo , se Bonamute lékasɔ Onanto ani ólosǝ eto kama .
Se sitiditu nǝmǝ dínyǝ nkǝ Yesu nye wǝ bakasebi mankɛ mfó esoo , bédufǝ lǝ efue nyamǝ nya bédu bésu Kapernaum bésu banlɛ Yesu bɔbɛbɛ .
Se betidi bamǝ dínyǝ Yesu lǝ ditumbukplɛ eto lekpake nǝ nsee , bátɔ wǝ bǝnkǝ , “ Oteasa , dimamfe fǝbǝ mfo ? ”
Yesu ǝtǝ mǝ mbuayɛ nkǝ , “ Nlɛ mi bɔtɛyi sitinti minkǝ , inni ayanisa nnya bínyǝ mínyifo bɛnɔ kasɔ eso bɛnlɛ mɛ bɔbɛbɛ , bomu lǝ didisa nǝ bɛkɛ bídi bími eso .
Biankplatsya itǝ didisa nǝ laabia , bomu bekplatsya itǝ didisa nǝ lambia , nǝ luutsyǝ itǝ nkpǝ manlo . Didisa nǝmfoo , ni ni nǝ Utidi Eto Ubi luutǝ mi nɛ , itsyise Anto Onanto ébutǝkǝ wǝ kɔni utsyǝ . ”
Mfó nya betidi bamǝ lɛtɔ Yesu bǝnkǝ , “ Be ele bǝ buyifo lǝ ete bǝ bɔlɛ Onanto eto keyifo buyifo ? ”
Yesu ǝtǝ mǝ mbuayɛ nkǝ , “ Lesa nǝ Onanto lela nkǝ biyifo ni bǝ befo utidi wǝ ótsyese bɛnɔ . ”
Bátɔ wǝ bǝnkǝ , “ Nte ayanisa nnya fuuyifo ate bo , bǝ lǝ bofo fǝ bɔnɔ ? Be fuuyifo ?
Bo banamǝ édi didisa nǝ baakpo mana lǝ mfiminti fe kase báwɔni bǝtsyǝ lǝ Awɔnisa Kɛnkɛ eto Kukue ǝsuǝ bǝnkǝ , ‘ Útǝ mǝ didisa nǝ dítsyi kato nkǝ bedi . ’ ”
Mfó nya Yesu lɛtɛyi mǝ nkǝ , “ Nlɛ mi bɔtɛyi sitinti minkǝ inni Moses ni nwǝ dítǝ mi didisa nǝ dítsyi kato . Bomu mɔ Anto ni nwǝ lǝǝtǝ mi didisa tinti nǝ ditsyi kato .
Itsyise Onanto eto didisa ni nwǝ ditsyi kato úbǝ . Wǝ ni nwǝ lǝǝtǝ nkpǝ kawunsiǝ nɛ . ”
Bátɛyi wǝ bǝnkǝ , “ Bonamute , tǝ bo didisa nǝmfo lefe saa . ”
Mfó Yesu lɛtɛyi mǝ nkǝ , “ Mɔ ni didisa nǝ lǝǝtǝ nkpǝ nɛ . Fǝǝ ke díbǝ mɔ ɔflɔɔ , kukpɛnsɛ ǝmbɔlɛ fǝ kulefe , nya nwǝ léfo mɛ ɔ́nɔɔ , utukuɛ ǝmbɔlɛ wǝ kulefe kulefe .
Fɛɛ ntɛyi mi minkǝ ite bǝ bíunyǝ mɛ tsyaa , bíamfo mɛ bɛnɔ .
Utsyuǝ saa ke mɔ Anto ǝmǝ dífi útǝ mɛɛ , ebubǝ mɛ ɔflɔ , nya nwǝ díbǝ mɛ ɔflɔɔ , mǝmbɔni wǝ kulefe .
Itsyise ntsyi kato mbǝ inni bǝ lǝ nyifo lǝ mɔ lelabi ǝsuǝ , bomu mbǝ miǝ lǝ nyifo lǝ nwǝ létsyese mɛ eto lele ǝsuǝ .
Nya utidi wǝ létsyese mɛ eto lelabi ni nkǝ mba kenke úfi útǝ mɛ eto kutsyuǝ mannya , bomu bǝ lǝ ntakasǝ mǝ nńyǝnsǝ lǝ diyi fɛfɛ ǝsuǝ lǝ mǝmblɛ kenke lǝ bǝnyǝ nkpǝ manlo .
Itsyise mɔ Anto eto lelabi ni nkǝ , utsyuǝ saa wǝ dínyǝ mɔ Onanto eto Ubi nya ófo mɛ ɔ́nɔɔ , lǝ unyǝ nkpǝ manlo , nya mootakasǝ wǝ nńyǝnsǝ lǝ diyi fɛfɛ ǝsuǝ . ”
Mfó nya Yudafɔ bamǝ dítsyiko bɔwɔnɔnɔ lǝ wǝ ǝsuǝ itsyise ɔ́tɛyi nkǝ , “ Mɔ ni didisa nǝ ditsyi kato díbǝ ” eso .
Nyaso bátɔ mǝ ǝsuǝ bǝnkǝ , “ Inni Yesu ǝmfo wǝ ni Yosef eto Ubi lee ? Buyi wǝ anto ku ambe . Ntsyǝ ibǝ fɛ woatɛyi nkǝ , utsyi kato úbǝ ? ”
Yesu átɛyi mǝ nkǝ , “ Bɛyɛ kǝnǝ lǝ mi nti .
Kuutsyuǝ embofo mɛ ɔflɔ bubǝ lenni mɔ Anto ǝmǝ lékpa wǝ óboko mɔ ɔflɔ . Nya mootakasǝ wǝ mboko nkpǝ lǝ diyi fɛfɛ ǝsuǝ .
Onanto eto bǝnyɛlǝkǝtidi áwɔni bǝnkǝ , ‘ Onanto ebote mǝmblɛ kenke asa . ’ Nyaso utsyuǝ saa wǝ leetsyue ato nya woakase asa ketsyi lǝ Anto ǝmǝ ɔflɔɔ , ǝǝbǝ mɔ ɔflɔ .
Nyamfo mante bǝ utsyuǝ ébunyǝ Anto ǝmǝ unyǝ enso nwǝ ditsyi Onanto ǝmǝ ɔflɔ hã díkǝnyǝ wǝ unyǝ .
Nlɛ mi bɔtɛyi sitinti minkǝ nwǝ lefo ɔnɔɔ , nkpǝ manlo kpe wǝ .
Mɔ ni dídisa nǝ lǝǝtǝ nkpǝ .
Mi banamǝ édi lesa nǝ baakpo mana lǝ mfiminti , fɛɛ bekpǝ .
Fɛɛ didisa nǝ ditsyi kato díbǝǝ , eyifo didisa nǝ utsyuǝ saa ke leedi nii , embukpǝ .
Mɔ ni didisa nǝ lǝǝtǝ nkpǝ , nǝ dítsyi kato díbǝ . Utsyuǝ saa wǝ leedi lesa nǝmfoo , wuusiǝ nkpǝ lefe saa . Nya didisa nǝ muufi ntǝ kawunsiɛ eto betidi bǝ lǝ bǝnyǝ nkpǝǝ , eyifo mɔ ǝsuǝ eto sinǝ sia muumfi ntǝ . ”
Nyamfo áboko kǝnǝ kekleke lǝ Yudafɔ bamǝ nti nya bátɔ bǝ , “ Ntsyǝ utidi ǝmfo loofo wǝ ǝsuǝ eto sinǝ bufi kǝtǝ bo nkǝ budi ? ”
Mfó nya Yesu lɛtɛyi mǝ nkǝ , “ Nlɛ mi bɔtɛyi sitinti minkǝ , lǝ biendi mɔ Utidi Eto Ubi eto ǝsuǝ eto sinǝ , binǝ mɔ kɔtɔɔ , biembunyǝ nkpǝ lǝ mi ǝsuǝ .
Utsyuǝ saa ke leedi mɔ ǝsuǝ eto sinǝ nya wǝǝnǝ mɔ kɔtɔɔ , ebunyǝ nkpǝ manlo , nya mootakasǝ wǝ mboko nkpǝ , lǝ diyi fɛfɛ ǝsuǝ .
Itsyise mɔ ǝsuǝ eto sinǝ ni didisa tinti nya mɔ kɔtɔ ni ǝnǝsa tinti .
Utsyuǝ saa ke leedi mɔ ǝsuǝ eto sinǝ nya wǝǝnǝ mɔ kɔtɔɔ , okpe lǝ mɛ , nya mintsya nsi nkpǝ lǝ wǝ .
Fe kase Anto wǝ nsi nkpǝ lǝ mɛ nya minsi nkpǝ lǝ wǝǝ , nko ke utidi wǝ leedi mɔ ǝsuǝ eto sinǝǝ , luusiǝ nkpǝ ɛyɛ lǝ mɛ eso nɛ .
Nyamfo ni didisa nǝ ditsyi kato díbǝ . Dinte fe didisa nǝ eto okle mi banamǝ dídi nya bǝkpǝ . Utsyuǝ saa kee leedi didisa nǝ maatɛyi mfoo , ebusiǝ nkpǝ itǝ lefe nǝmǝ kenke . ”
Asa nyamfo Yesu léte mǝ lǝ Yudafɔ eto katsyakɔ lǝ Kapernaum nɛ .
Se Yesu eto bakasebi kpǝ lɛnɔ etiki nyamfoo , bátɛyi bǝnkǝ , “ Ditiki nǝmfo eto kasɔnɔnɔ kpe ale tinti ! Owoe loofo ni bofo ? ”
Ite bǝ mǝ kuutsyuǝ mémfe kɛnyɛ ɔ́tɛyi kulesa tsyaa , Yesu áte nkǝ íkǝlǝ mǝ lǝ akɔɛsi nya ɔ́tɔ mǝ nkǝ , “ Nyamfo ǝlǝ mi ?
Nyalɛ , lǝ ibǝ bǝ binyǝ Utidi eto Ubi ǝmǝ ɔntɔ kato kaka usiǝ kɔɔ , ntsyǝ biuyifo ?
Onanto eto Lɛwɔnɔ Kɛnkɛ lǝǝtǝ nkpǝ . Utidi eto ǝsuǝ eto sinǝ ǝmbǝ kutǝkǝ saa . Etiki nnya kenke míntɛyi eyifo Onanto eto Lɛwɔnɔ eto etiki nnya lǝǝtǝ nkpǝ .
Fɛɛ bǝtsyuǝ kpe lǝ mi nti ba dímamfo bánɔ . ” Yesu áte taa kasɔ ketsyikokɔ mba dímamfo wǝ bánɔ ku nwǝ luufi wǝ okpe kɔni .
Ɔ́tɛyi úsukosǝ nkǝ , “ Nyamfo eso míntɛyi mi miǝ kuutsyuǝ saa embofo mɛ ɔflɔ bubǝ lenni Anto ǝmǝ dítǝ wǝ kusu . ”
Lǝ nyamfo eto kamaa , mba dítǝkǝko wǝ kpǝ ésinkli lǝ wǝ kama nya bǝkǝtǝkǝko wǝ kama bio .
Mfó nya Yesu lɛtɔ wǝ bakasebi lefosi inuǝ bamǝ nkǝ , “ Mi tsyaa , biusinkli mɛ kama ? ”
Simon Petro ǝtǝ wǝ mbuayɛ nkǝ , “ Bonamute , owoe ɔflɔ buudu busu ? Fǝ nkpe nkpǝ manlo eto etiki nyamǝ !
Nya mɔmɔɔ , bófo bɔ́nɔ nya bunyi boǝ fǝ ni Onanto eto Ubi , wǝ ni Ɔkɛnkɛnyǝ ǝmǝ . ”
Mfó nya Yesu dítǝ mbuayɛ nkǝ , “ Mɔ ni nwǝ dílǝkǝ mi lefosi inuǝ bamǝ tsyaa , ɔni eyifo oboatidi lǝ mi nti ! ”
Yesu átɛyi nyamfo itsyi lǝ Yuda wǝ ni Simon Iskariot eto ubi ǝsuǝ . Itsyise uyifo bakasebi lefosi inuǝ bamǝ eto ɔni wǝ luufi wǝ okpe kɔni .
Lǝ nyamfo eto kamaa , Yesu ésu ɔ́yɛ lǝ Galilea eto kasɔ , nya wánla nkǝ weesu Yudea eto kasɔ itsyise Yudafɔ akabɛbɛ kusu lǝ balo wǝ eso .
Lefe nǝmfoo , Yudafɔ eto Mpatampa Kalɔsiǝsiǝ eto Diyisɛɛ nǝmǝ éboyo .
Nyaso Yesu eto bayimisani átɛyi wǝ nkǝ , “ Du mfo lǝ esu Yudea eto kasɔ lǝ fǝ bakasebi lǝ bǝnyǝ asa nnya fanlɛ buyifo .
Itsyise utidi wǝ laala nkǝ bate wǝǝ , enyifo asa kakula . Se fanlɛ asa nyamfo buyifoo , lǝkǝ nnya ate kawunsiǝ kenke lǝ betidi lǝ bate fǝ ! ”
Bátɛyi wǝ nko itsyise wǝ bayimisani kulaa tsya mámfo wǝ bánɔ .
Yesu átɛyi mǝ nkǝ , “ Mɔ lefe mányo tɔ . Fɛɛ mii , lefe saa alɛkɛ itǝ mi .
Kawunsiǝ embofo mi bukisi . Fɛɛ mɔɔ , keekisi mɛ itsyise nlɛ bulǝkǝ kate minkǝ ke asayifoyifo eyi ku abuayifoyifo .
Mii , bisu diyisɛɛ nǝmǝ kedikɔ . Mɔɔ , membusu diyi nǝmǝ kedikɔ itsyise mɔ lefe mányo tɔ . ”
Se ɔ́tɛyi mǝ nyamfoo , ɔ́tsyimɛ ɔkɛ lǝ Galilea mfó .
Fɛɛ se wǝ bayimisani bamǝ dídu bésu diyi nǝmǝ kedikɔ eto kamaa , Yesu tsya ésu mfó , fɛɛ wǝnlǝkǝ wǝ ǝsuǝ ote , ɔ́kula ǝsuǝ .
Yudafɔ eto beninǝ ákabɛbɛ wǝ lǝ diyisɛɛ nǝmǝ kedikɔ ákatɔ bǝ , “ Sieti osani ǝmǝ nkpe ? ”
Betidi kpǝ lǝ sitiditu nǝmǝ nti ékedi etiki kawɛkawɛ lǝ Yesu ǝsuǝ katɛyi bǝnkǝ , “ Uyifo utidi sɛɛ . ” Nya bǝtsyuǝ tsya díkatɛyi bǝnkǝ , “ Owo lo ! Ɔlɛ betidi bɔwɛ kakpe kanyansǝ ! ”
Fɛɛ se banlɛ Yudafɔ sikpi bote esoo , kuutsyuǝ mámfo nnya bulǝkǝ katɛyi lǝ betidi lǝ banɔ .
Se diyisɛɛ nǝmǝ didi eto eyi leyo ni ntinti etii , Yesu ésu Yudafɔ eto Disumuyo nya úsu óte asa mfó .
Wǝ asatete nyamǝ éyifo Yudafɔ bamǝ yanii , nya bátɛyi bǝnkǝ , “ Sieti okosobi ǝmfo ditsyi ku kobe komfo eto okle , se wénsu asa kakasekɔ lǝ kukalebe saa ? ”
Mfó Yesu dítǝ mbuayɛ ɔ́tɛyi mǝ nkǝ , “ Mɔ asatete méntsyi mɔ kosate ɔflɔ . Bomu itsyi Onanto wǝ létsyese mɛ ɔflɔ .
Utidi wǝ laala nkǝ weeyifo Onanto eto lelabii , ebote lǝ asa nnya maate etsyi Onanto ɔflɔ lee , mɔ kosate eto ǝsuǝale ǝsuǝ maate nnya .
Utidi wǝ leedi etiki itsyi lǝ wǝ ǝsuǝale ǝsuǝǝ , wǝ ǝsuǝ eto atɛsǝ waabɛbɛ . Fɛ , utidi wǝ laala nkǝ waatɛsǝ nwǝ létsyese wǝǝ , weeyifo asa kayɛnko lǝ sitinti ǝsuǝ nya waantɛyi sidia .
Inni Moses ni nwǝ dítǝ mi kɔfi komǝ lee ? Fɛɛ mi kuutsyuǝ entsyue kɔfi komǝ koto . Beso bela biǝ bialo mɛ ? ”
Mfó sitiditu siamǝ dítǝ wǝ mbuayɛ bǝnkǝ , “ Lɛwɔnɔ bua tǝkǝko fǝ ! Owoe nlɛ bola nkǝ waalo fǝ ? ”
Yesu ǝtǝ mǝ mbuayɛ nkǝ , “ Ayanisa ani nyamfo mínyifo nya íyifo mimblɛ tã yanii mmǝ .
Moses ǝtǝ mi kɔfi nkǝ bela mi bebisaibi eto alo . Ite bǝ inni Moses uni dítsyiko nko , bomu itsyi taa mi bana lefe . Nyaso biala osaibi lelo lǝ Ɔnwɛditsyǝyi nɛ .
Nya lǝ boofo osaibi lelo bola lǝ Ɔnwɛditsyǝyi ǝsuǝ lǝ kase yembonta Moses eto kɔfi ibuu , beso biǝnyǝ ɔblɔ kakpe mɛ biǝ ntsya utidi wǝ nlɛ bufi , úmuǝ ale kenke lǝ Ɔnwɛditsyǝyi ǝsuǝ ?
Biemfi ǝnyǝnsa bekpo lekpo ! Bomu bekpo etiki eto lekpo ɛyɛ lǝ sitintisu ǝsuǝ . ”
Betidi bǝtsyuǝ ba dítsyi Yerusalem átɔ bǝ , “ Inni utidi ǝmfo banlɛ bɔbɛbɛ bǝ baalo ?
Bebe wǝ ! Ɔlɛ etiki budi lǝ obianti , nya bántɛyi wǝ kulesa ! Lee , bote bákate sitinti biǝnkǝ wǝ ni Nwǝ Onanto Lékpo Ɔhile Utsyǝ ǝmǝ ?
Lǝ Nwǝ Onanto Lékpo Ɔhile Utsyǝ ǝmǝ ǝbǝǝ , kuutsyuǝ saa embote kaka utsyi úbǝ . Fɛɛ utidi ǝmfo alɛɛ , bomblɛ yi kaka utsyi úbǝ . ”
Lefe nǝ Yesu díkate asa lǝ Disumuyo mfóo , ófa bembembe ɔ́tɔ nkǝ , “ Inni biǝnkǝ biyi mɛ sitinti ku kaka mintsyii ? Mǝmbǝ mfo lǝ mɔ ǝsuǝale ǝsuǝ ! Nwǝ létsyese mɛɛ , waantɛyi sidia . Nya mii , binyi wǝ .
Fɛɛ mɔɔ , nyi wǝ , itsyise intsyi wǝ ɔflɔ nya wǝ ni nwǝ létsyese mɛ . ”
Nya bákplatsya bǝ bǝmuǝ wǝ . Fɛɛ mǝ kuutsyuǝ saa mámfo wǝ butidi , itsyise wǝ lefe mányo tɔ .
Fɛɛ kpǝ lǝ mǝ nti áfo wǝ bánɔ nyaso bátɔ bǝnkǝ , “ Nya lǝ Nwǝ Onanto Lékpo Ɔhile Utsyǝ díbǝǝ , uteyifo ayanisa ote enso nnya utidi ǝmfo díkeyifoo ? ”
Farisifɔ bamǝ ánɔ se sitiditu siamǝ nlɛ etiki nyamfo bɔtɛyi lǝ kawɛ lǝ mǝ nti lǝ Yesu ǝsuǝ , nyaso mǝ ku besumunyǝ ninǝ átsya nya batsyese kedikǝtǝkɔ eto mba laase mfo bǝ besu bǝmuǝ Yesu baboko .
Yesu átɛyi mǝ nkǝ , “ Nsi mɔɔkɛ mi lenti itǝ lefe kliminti ditsyuǝ ete muusinkli nsu nwǝ letsyese mɛ ɔflɔ .
Biɔbɛbɛ mɛ , fɛɛ biembunyǝ mɛ , itsyise kaka mɔɔkɛɛ , biembofo mfó bubǝ . ”
Ete Yudafɔ eto beninǝ lɛtɔ mǝ ǝsuǝ benkǝ , “ Sieti nwǝ mfo laala nkǝ weesu fɛ boembunyǝ wǝ ? Lee , bubu ɔnlɛ nkǝ weedu usu Helafɔ eto kǝmǝ ka bo betidi nkpe bǝ lǝ ote Helafɔ bamǝ asa mfóo ?
Nnya ɔnlɛ bɔtɛyi nkǝ , ‘ Biɔbɛbɛ mɛ , fɛɛ biembunyǝ mɛ , ’ nya ‘ Kaka mɔɔkɛɛ , biǝmbofo mfó bubǝǝ , ’ eto kasɔ ni be ? ”
Lǝ diyi fɛfɛ nǝ ni diyi nǝ nso bofe lǝ diyididi nǝmǝ ǝsuǝǝ , Yesu átaka úńyǝ nya óbesǝ ɔkɔɛ kato ɔ́tɛyi nkǝ , “ Lǝ utukuɛ lɛ utsyuǝǝ , utsyǝ ǝmǝ bǝ mɔ ɔflɔ lǝ ubǝ unǝ ntu .
Fe kase báwɔni bákpe lǝ Awɔnisa Kɛnkɛ eto Kukue ǝsuǝ bátɛyi bǝnkǝ , ‘ Utidi wǝ léfo mɛ ɔ́nɔɔ , ketukplo ka lǝǝtǝ ntu bo lǝǝtǝ utidi lǝǝsiǝ nkpǝ eto ntuu , ebɔbɔdi butsyi lǝ wǝ utu kǝmiǝ . ’ ”
Yesu átɛyi nyamfo itsyi lǝ Lɛwɔnɔ nǝ mba léfo wǝ bánɔ loofo ǝsuǝ . Itsyise éyo lefe nǝmfoo , bǝntǝ tɔ Lɛwɔnɔ nǝmǝ , se bántakasǝ tɔ Yesu betsyiko ɔkɔmǝ báboko wǝ diyǝnde esuǝ eso .
Se betidi bamǝ lɛnɔ etiki nyamfoo , bátɛyi benkǝ , “ Sitintii , utidi ǝmfo eyifo Onanto eto Unyɛlǝkǝtidi ǝmǝ . ”
Babamba tsya átɛyi bǝnkǝ , “ Nwǝ mfo ni Nwǝ Onanto Lékpo Ɔhile Utsyǝ nɛ . ” Fɛɛ mǝ bǝtsyuǝ átɔ bǝnkǝ , “ Nwǝ Onanto Lékpo Ɔhile Utsyǝǝ , ebofo Galilea butsyi ?
Awɔnisa Kɛnkɛ eto Kukue átɛyi nkǝ Nwǝ Onanto Lékpo Ɔhile Utsyǝ ebutsyi Oka David eto kafo lǝ Betlehem eto umǝ kaka Oka David dísiǝ . ”
Lǝ nnya eso kabakǝfǝ édufǝ lǝ betidi bamǝ eto nti itsyi lǝ Yesu eso .
Bǝtsyuǝ ala bǝ bǝǝmuǝ wǝ , fɛɛ kuutsyuǝ saa méntidi wǝ .
Se mbalaase Disumuyo eto mba bákpe dísinkli besuu , Farisifɔ ku besumunyǝ ninǝ bamǝ ɔflɔ , bátɔ mǝ bǝnkǝ , “ Beso bíǝmmuǝ wǝ lǝ ǝsuǝale beboko ? ”
Mfó nya bǝtǝ mbuayɛ bǝnkǝ , “ Boannɔ tɔ kuutsyuǝ saa di etiki fe kase utidi ǝmfo didi kulefe ! ”
Farisifɔ bamǝ átɔ mǝ bǝnkǝ , “ Nyalɛ úflu mi tsyaa , mi nsusu , ɔ́wɛ mi ókpe ?
Bíɔnɔ tɔ bɛnɔ biǝ beninǝ bǝtsyuǝ nye Farisinyǝ utsyuǝ áfɔ wǝ ɔ́nɔ ?
Kulefe , kulefe ! Ditiditu nǝmfo enyi Moses eto kɔfi eto kulesa . Nyaso Onanto eto ekudi tǝkǝko mǝ ! ”
Farisifɔ eto uninǝ ɔni wǝ baakpo Nikodemo , ébusu Yesu ɔflɔ únyǝ . Ɔ́tɔ mǝ nkǝ ,
“ Nyalɛ , bo kɔfi ǝtǝ bo kusu nkǝ bokponko utidi lekpo bolo wǝ dikpi lefe nǝ eto lefe boannɔ tɔ wǝ kɛnyɛ eto etiki nye batɔ wǝ lesa nǝ úyifo ? ”
Bǝtǝ mbuayɛ bátɔ wǝ bǝnkǝ , “ Nyalɛ , fintsya Galileanyǝ feni ? Dufǝ lǝ Anantotiki eto Ekue abe , ete ebote fǝ Onanto eto unyɛlǝkǝtidi kuutsyuǝ embɔbɔ utsyi lǝ Galilea . ”
( Nya utsyuǝ saa dídu úsu diyo . )
Fɛɛ Yesu wǝ édu úsu Nnuǝbi eto Eyi eto Kɔtini ǝsuǝ .
Kǝsiǝsǝ eto olesiǝ tuu , úsinkli úsu Yudafɔ eto Disumuyo . Betidi bamǝ kenke ǝbǝ bátsyilama wǝ , nya úsiǝ lǝ mǝ nti , útsyiko mǝ asa bote .
Mfóo , kɔfi eto bateasa ku Farisifɔ lékpa usio utsyuǝ wǝ bǝmuǝ kɔni kɔni lǝ disǝnkpo ǝsuǝ báboko mfó . Nya bǝńyǝnsǝ wǝ lǝ mǝmblɛ kenke eto ǝnǝmi .
Bátɛyi Yesu bǝnkǝ , “ Oteasa , bǝmuǝ usio ǝmfo kɔni kɔni lǝ disǝnkpo ǝsuǝ .
Lǝ Moses eto kɔfi ǝsuǝǝ , ele bǝ boto wǝ okle aba bolo , ” lǝ bǝnyǝ etiki lǝ wǝ , “ Ntsyǝ fanlɛ bɔtɛyi lǝ nnya ǝsuǝ ? ”
Bátɔ wǝ nyamfo bǝ lǝ befi bato wǝ babe lǝ bayɛ lǝ nnya ǝsuǝ bǝmuǝ wǝ . Fɛɛ Yesu ǝbǝ kasɔ nya úfi wǝ lɛnimi útsyiko asa bɔwɔni lǝ kasɔnti .
Nya se bensi bǝńyǝ banlɛ wǝ etiki bɔtɔɔ , óbesǝ ǝsuǝ kato nya ɔ́tɛyi mǝ nkǝ , “ Mi nti eto nwǝ dímenyifo tɔ lebua unyǝǝ , di ututɛ lǝ oto wǝ leba . ”
Nya usi úbǝ kasɔ , ɔ́wɔni asa lǝ kasɔnti ku wǝ lɛnimi .
Se beninǝ bamǝ lɛnɔ nnya nkoo , mǝmblɛ kenke édu ɔni , ɔni , idu lǝ beninǝtidi ǝsuǝ . Isi íbu Yesu ku usio ǝmǝ mate nsi nyǝ mfó .
Yesu átakasǝ ǝsuǝ únyǝ nya ɔ́tɔ usio ǝmǝ nkǝ , “ Boambe , se báfe ? Nyalɛ , mǝ kuutsyuǝ mémbu loolo fǝ dikpi ? ”
Mfó usio ǝmǝ dítǝ mbuayɛ nkǝ , “ Owo lo , Bonamute . ” Nyaso Yesu átɛyi wǝ nkǝ , “ Nko ke mintsya lǝmbolo fǝ dikpi nɛ . Nyaso du esu . Fɛɛ mensisu eyifo lebua bio . ”
Yesu esi údi Farisifɔ etiki ɔ́tɛyi nkǝ , “ Mɔ ni kawunsiǝ eto diyǝnde . Utidi wǝ ke ntekǝko mǝǝ , wuunyǝ diyǝnde nǝ lǝǝtǝ utidi nkpǝ tinti nya wǝǝmbɔyɛ lǝ ketuntu ǝsuǝ kulefe . ”
Farisifɔ bamǝ átɛyi wǝ bǝnkǝ , “ Alɛ etiki budi ketsyi lǝ fǝ ǝsuǝ . Nyaso nnya fanlɛ bɔtɛyi ǝmbǝ kalende saa . ”
Mfó nya Yesu lɛtɛyi mǝ nkǝ , “ Owo lo , ite bǝ nlɛ etiki budi ketsyi lǝ mɔ ǝsuǝ tsyaa , lesa nǝ minlɛ bɔtɛyi kpe kalende , itsyise nyi kaka mintsyi , nya minyi kaka mintɔ . Fɛɛ mimii , binyi kaka mintsyi nye kaka mintɔ .
Mii , kawunsiǝ eto nsusu ǝsuǝ nnya biefi kakponko asa lekpo nɛ , fɛ mɔɔ , mankponko kuutsyuǝ lekpo .
Fɛɛ lǝ bǝ nyifo nkoo , mɔ lekpokponkpo ebɔyɛ lǝ sitinti eto kusu ǝsuǝ . Itsyise inni mɔ mate lookpo ni . Bomu Anto wǝ létsyese mɛɛ , ǝǝńyǝ mɛ kama .
Nya lǝ mi kɔfi ǝsuǝǝ , báwɔni bákpe bǝ , lǝ badansiɛ inuǝ eto kɛnyɛ akate lǝ etiki ǝtsyuǝ ǝsuǝǝ , lesa nǝ bátɛyi kpe kalende .
Mɔɔ , meedi adansiɛ lǝ lesa nǝ maatɛyi ǝsuǝ , nya mɔ Anto wǝ létsyese mɛ tsya eedi adansiɛ lǝ mɛ ǝsuǝ . ”
Mfó bátɔ wǝ bǝnkǝ , “ Se fǝ anto ǝmǝ nkpe ? ” Yesu ǝtǝ mbuayɛ nkǝ , “ Binyi mɛ nya binyi mɔ Anto ǝmǝ tsya . Lǝ bote ete bete mɛɛ , eni biote mɔ Anto tsya . ”
Yesu átɛyi nyamfo lǝ okokakokɔ se ɔnlɛ asa bote lǝ Disumuyo nǝmǝ . Fɛɛ kuutsyuǝ saa mǝmmuǝ wǝ , itsyise wǝ lefe mányo tɔ .
Yesu esi ɔ́tɛyi mǝ nkǝ , “ Mǝǝbǝ budu lǝ mi ɔflɔ , nya biɔbɛbɛ mɛ , fɛɛ biukpǝ lǝ mi abua ǝsuǝ . Nya kaka mintɔɔ , biembofo mfó bubǝ . ”
Nyaso Yudafɔ bamǝ átɔ mǝ ǝsuǝ bǝnkǝ , “ Wǝ ǝsuǝ ɔntɔ kalokɔ eso ɔ́tɛyi nkǝ , ‘ Biembofo kaka mintɔ bubǝ lee ’ ? ”
Yesu ǝtǝ mǝ mbuayɛ nkǝ , “ Mimii , kasɔ mfo eto betidi bini . Nya mɔɔ , ntsyi kato . Mi etsyi kawunsiǝ mfo , fɛɛ mɔɔ , mentsyi kawunsiǝ mfo .
Nyaso míntɛyi mi minkǝ biukpǝ lǝ mi abua ǝsuǝ nɛ . Nya lǝ biamfo bɛnɔ biǝ mɔ ni nwǝ minii , biukpǝ lǝ mi abua ǝsuǝ sitinti . ”
Bátɔ wǝ bǝ , “ Owoe feni ? ” Yesu ǝtǝ mǝ mbuayɛ nkǝ , “ Lesa nǝ míntɛyi mi itsyi taa kasɔ ketsyikokɔɔ , ni ǝmǝ ete nɛ .
Nkpe etiki kpǝ lǝ mi ǝsuǝ nnya ele bǝ mfi nlo mi dikpi . Fɛɛ nwǝ létsyese mɛɛ , sitintitidi uni . Nya asa nnya minɔ mintsyiko wǝ ɔflɔɔ , nnya mimfi minlɛ letsya bobe kǝtǝ kawunsiǝ nɛ . ”
Mfóo , bánnɔ kasɔ bǝ Yesuu , Anto ǝmǝ ǝsuǝ ɔnlɛ etiki budi ketsyiko .
Nyaso ɔ́tɛyi mǝ nkǝ , “ Lǝ bebesǝ Utidi Eto Ubi ǝmǝ katoo , nyafɛ biote biǝ mɔ ni nwǝ mini nɛ , nya meenyifo kulesa lǝ mɔ ǝsuǝale ǝsuǝ . Bomu lesa nǝ mɔ Anto léte mɛ nkǝ ntɛyii , ni hã maatɛyi nɛ .
Nwǝ lekpe mɛ kɔtɔɔ , si ko mɛ . Wóanyani mɔ mate utsyǝ , itsyise meeyifo lesa nǝ lǝǝyuǝsǝ wǝ kafo lefe saa . ”
Nya se ɔ́tɛyi nyamfo mmǝǝ , betidi kpǝ ba lɛnɔ ɔ́tɛyi nyamfoo , áfo wǝ bánɔ .
Nyaso Yesu átɛyi Yudafɔ ba léfo wǝ bánɔ nkǝ , “ Lǝ biyifo lǝ mɔ asatete ǝsuǝǝ , ete bǝ biyifo mɔ bakasebi sitinti nɛ .
Biote sitinti siamǝ , nya sitinti siamǝ ebutǝ bisiǝ lǝ mi ǝsuǝ ǝsuǝ . ”
Bátɛyi wǝ bǝnkǝ , “ Abraham eto befluflu buni , nya bóendi tɔ ndomufɔ butǝ kuutsyuǝ saa tɔ búnyǝ ! Ntsyǝ ibǝ fɛ faatɛyi fǝnkǝ , bootǝ busiǝ lǝ bo ǝsuǝ ǝsuǝ ? ”
Yesu ǝtǝ mǝ mbuayɛ nkǝ , “ Nlɛ mi bɔtɛyi sitinti minkǝ utsyuǝ saa ke leeyifo lebuaa , uyifo ndomunyǝ utǝ lebua .
Ndomunyǝ aamfiani oyobi wǝ nkpe kedikɔ kulefe . Bomu oyosate eto ubii , wǝ kpe kedikɔ lefe saa .
Nyaso lǝ mɔ Onanto eto Ubi ǝtǝ kusu nkǝ bisiǝ lǝ mi ǝsuǝ ǝsuǝ ǝsuǝǝ , ete bǝ bisi lǝ ǝsuǝ ǝsuǝ sitinti nɛ .
Nyi miǝ Abraham eto bebi bini . Fɛɛ bela biǝ bialo mɛ , itsyise biamfo asa nnya maate mi bɛnɔ , eso .
Lesa nǝ mímfo mintsyiko mɔ Anto ɔflɔɔ , ni maatɛyi nɛ . Nya mi tsyaa , lesa nǝ bɛnɔ bitsyiko mi anto ɔflɔɔ , ni bɛnlɛ buyifo nɛ . ”
Yudafɔ bamǝ átɛyi wǝ bǝnkǝ , “ Abraham ni bo anto . ” Yesu átɛyi mǝ nkǝ , “ Lǝ Abraham eto bebi bini sitintii , eni biuyifo asa nnya Abraham díyifo seka .
Fɛɛ bela biǝ bialo mɔ nwǝ laatɛyi mi sitinti sia mínɔ mintsyiko Onanto ɔflɔ . Abraham ményifo nko .
Asa nnya mi anto kosate díyifoo , nya bɛnlɛ buyifo nɛ . ” Mfó bátɛyi wǝ bǝnkǝ , “ Bunni basɔnɔbi ! Anto ɔni nkpe bo , wǝ ni Onanto ! ”
Yesu átɛyi mǝ nkǝ , “ Lǝ Onanto ete ni mi antoo , eni biala mɛ . Itsyise Onanto ɔflɔ míntsyi mímbǝ mfo . Inni mɔ kosate eto lelabi ǝsuǝ mímbǝ . Bomu wǝ ni nwǝ létsyese mɛ .
Ntsyǝ eso biannɔ lesa nǝ minlɛ mi bɔtɛyi kasɔ ? Nnya ni bǝ bianla biǝ bianɔ ditiki nǝ minlɛ mi bɔtɛyi .
Mi anto Obonsam eto bebi bini , nya bela biǝ bieyifo wǝ lelabi . Idu taa kasɔ ketsyikokɔɔ , uyifo nwǝ laalo betidi . Nya woanla ditiki tinti nǝmǝ itsyise woantɛyi sitinti kulefe . Lǝ ɔtɛyi sidiaa , wǝǝlǝkǝ wǝ ditsyǝbi kate . Itsyise nwǝ laatɛyi sidia uni , nya wǝ ni bidia kenke eto anto .
Fɛɛ mɔɔ se ini sitinti maatɛyi mi esoo , biamfo mɛ kanɔ .
Mi nti eto owoe loofo mɛ dikpi bolo nkǝ nyifo lebua ? Lǝ ntɛyi mi sitintii , beso biamfo mɛ kanɔ ?
Utidi wǝ ni Onanto eto olee , aanɔ Onanto eto etiki . Nnya eso biannɔ Onanto eto etiki ni bǝ binni wǝ bale . ”
Yudafɔ átɔ Yesu bǝnkǝ , “ Lǝ bɔ́tɛyi boǝnkǝ Samarianyǝ feni nya lɛwɔnɔ bua tǝkǝko fǝǝ , bɔ́tɛyi sidia ? ”
Yesu ǝtǝ mǝ mbuayɛ nkǝ , “ Lɛwɔnɔ bua saa ǝntǝkǝko mɛ . Nlɛ mɔ Anto dibu butǝ , fɛɛ mi ǝntǝ mɛ dibu .
Mɔɔ , maambɛbɛ dibu kǝtǝ ǝsuǝ . Fɛɛ nwǝ laabɛbɛ nkǝ betidi tɛsǝ mɛɛ , kpe . Wǝ ni nwǝ laakpo lekpo kayɛnko lǝ kusu ǝsuǝ nɛ .
Nlɛ mi bɔtɛyi sitinti minkǝ , lǝ utsyuǝ eetsyue mɔ asatete kotoo , wǝmbukpǝ kulefe ! ”
Yudafɔ átɛyɛ wǝ bǝnkǝ , “ Mfe fɛ buunyǝ boǝ lɛwɔnɔ bua tǝkǝko fǝ nɛ ! Abraham ǝkpǝ , nya Onanto eto bǝnyɛlǝkǝtidi tsya díkpǝ , fɛɛ fǝ lɛ bɔtɛyi fǝ nwǝ ke ditsyue fǝ asatete kotoo , ǝmbukpǝ kulefe !
Bubu feebu fǝ fǝ lɛmɔ fanso Boanto Abraham wǝ díkpǝ , fɛɛ ? Onanto eto bǝnyɛlǝkǝtidi tsya ǝkpǝ ! Owoe eto okle feebu fǝ wǝ feni ? ”
Mfó nya Yesu dítǝ mbuayɛ nkǝ , “ Lǝ mɔ ǝsuǝ maatɛsɛɛ , nyalɛ mɔ atɛsǝ nyamǝ manle kulesa . Fɛɛ nwǝ laatɛsǝ mɛɛ , wǝ ni mɔ Anto . Wǝ ni nwǝ bíatɛyi biǝ wǝ ni mi Onanto nɛ .
Mii , binyi wǝ . Fɛ mɔɔ , nyi wǝ . Lǝ ntɛyi miǝ minnyi wǝǝ , nyalɛ moofiani odia fe mi ke , fɛɛ nyi wǝ , nya meetsyue wǝ ditiki koto .
Mi anto Abraham ǝnyǝ disuǝyuǝ se ɔ́nɔ mɔ bubǝ eto asa . Nyaso úfi ǝnǝmi útǝkǝ lǝ mɔ bubǝ ǝsuǝ nya únyǝ disuǝyuǝ . ”
Yudafɔ bamǝ átɛyi wǝ bǝnkǝ , “ Ámamfo tɔ alɛ fosi anɔ kulaa tsya , nya bɔtɛyi fanlɛ bɔtɛyi fǝ eyi Abraham ? ”
Mfó Yesu lɛtɛyi mǝ nkǝ , “ Nlɛ mi bɔtɛyi sitinti miǝ , mɔɔ , mfe nkpe koko fɛ bále Abraham . ”
Ete básɛ abambi bǝ baato wǝ , fɛɛ Yesu ákula ǝsuǝ nya ɔ́bɔ údu lǝ Kedikǝtǝkɔ mfó .
Se Yesu díbǝ ófe ɔntɔɔ , únyǝ utidi utsyuǝ wǝ bále unǝmba .
Wǝ bakasebi átɔ wǝ bǝnkǝ , “ Oteasa , owoe eto lebua dítǝ bále osani ǝmfo unǝmba ? Wǝ kosate eso lee wǝ antomǝ eto abua eso ? ”
Mfó Yesu dítǝ mǝ mbuayɛ nkǝ , “ Inni nwǝ mfo nye wǝ antomǝ díyifo lebua eso . Bomu bále wǝ nko bǝ lǝ ɛyɛ lǝ wǝ ǝsuǝ lǝ Onanto lǝ ulǝkǝ wǝ keyifo eto ǝsuǝale ote betidi .
Se bonkpe lǝ kalesiǝsiǝ ǝsuǝ esoo , ele bǝ buyifo keyifo butǝ nwǝ létsyese mɛ . Kale ǝǝbǝ bolo nya kuutsyuǝ saa lensiembofo keyifo buyifo .
Lefenǝ eto lefe minsi minkpe lǝ kawunsiǝǝ , mɔ ni kawunsiǝ eto diyǝnde . ”
Se Yesu lɛtɛyi nko ólosǝǝ , ókpo ntufǝ lǝ kasɔ , ɔ́wɔ site úfi se údikiti wǝ lǝ ǝnǝmi ,
nya ɔ́tɛyi wǝ nkǝ , “ Su lǝ esu ǝflǝ ntu lǝ Siloa eto Ditubiǝ ǝsuǝ . ” Siloa eto kasɔ ni nkǝ Bákpe wǝ . Nyaso osani ǝmǝ ésu úflǝ ntu bomǝ . Nya wǝ ǝnǝmi lɛsini ɔnlɛ asa bunyǝ , nya úsinkli úbǝ oto .
Wonko mba nkpe lǝ koyotsya ku betidi ba kenke díkǝnyǝ wǝ ɔnlɛ asa bɔtɔɔ , átɔ bǝnkǝ , “ Inni osani ǝmfo ni nwǝ díkǝsiǝ lǝ mfó úkatɔ asa ? ”
Bǝtsyuǝ átɛyi bǝ wǝ uni . Fɛɛ babamba átɛyi bǝnkǝ , “ Owo lo , inni wǝ uni . Bole ete ole wǝ . ” Mfó nya utidi ǝmǝ kosate lɛtɛyi nkǝ , “ Mɔ uni ! ”
Bátɔ wǝ bǝnkǝ , “ Ntsyǝ ibǝ fɛ fanlɛ asa bunyǝ ? ”
Útǝ mbuayɛ nkǝ , “ Utidi wǝ baakpo Yesu lɛwɔ sitǝ udikiti mɛ lǝ ǝnǝmi nya ɔ́tɛyi mɛ nkǝ nsu mflǝ ǝnǝmi lǝ Siloa eto ditubiǝ . Nyaso nsu , nya se mímflǝ ǝnǝmi mínlosǝ ete míntsyiko asa bunyǝ . ”
Bátɔ wǝ bǝ , “ Sieti onkpe ? ” Útǝ mǝ mbuayɛ nkǝ , “ Mante kaka onkpe . ”
Bákpa nwǝ eto ǝnǝmi léba kɔ ǝmǝǝ , bésuko Farisifɔ bamǝ ɔflɔ .
Diyi nǝ Yesu lɛnwɔ sitǝ údikiti lǝ unǝmba ǝmǝ eto ǝnǝmi fɛ ótsya wǝǝ , éyifo Ɔnwɛditsyǝyi .
Nya Farisifɔ bamǝ tsya lɛtɔ osani ǝmǝ kase íyifo fɛ útsyiko asa bunyǝ . Ɔ́tɛyi mǝ nkǝ , “ Sitǝ ɔ́nwɔ úfi údikiti mɛ lǝ ǝnǝmi . Nya mímflǝ mɔ ǝnǝmi ete míntsyiko asa bunyǝ . ”
Mfó nya Farisifɔ bamǝ eto bǝtsyuǝ lɛtɛyi wǝ bǝnkǝ , “ Utidi wǝ díyifo nyamfo embofo Onanto ɔflɔ butsyi ! Itsyise weenyifo lǝ Ɔnwɛditsyǝyi eto kɔfi ǝsuǝ . ” Fɛɛ mǝ bǝtsyuǝ bamba átɛyi bǝnkǝ , “ Ntsyǝ yoofo bubǝ bǝ obuayifo ebofo ayanisa nyamfo eto okle buyifo kate ? ” Itǝ kǝsǝnsǝ édufǝ mǝ lenti .
Nyaso Farisifɔ bamǝ esi bátɔ osani ǝmǝ bǝnkǝ , “ Se fanlɛ bɔtɛyi fǝnkǝ wǝ lɛsini fǝ ǝnǝmii , be ni fǝ nsusu itsyi lǝ wǝ ǝsuǝ ? ” Mfó nya osani ǝmǝ dítǝ mbuayɛ nkǝ , “ Onanto eto Unyɛlǝkǝtidi uni . ”
Yudafɔ bamǝ mámfo bánɔ sitinti bǝ osani ǝmǝ ába ǝnǝmi fɛ usi útsyiko asa bunyǝ isu ese lefe nǝ bákpadi wǝ anto mǝ díbǝ .
Bátɔ mǝ bǝ , “ Mi ubisaibi ni nwǝ mfo ? Biǝ béle wǝ unǝmba , nya ntsyǝ iyifo fɛ omfe ɔnlɛ asa bunyǝ mɔmɔ ? ”
Wǝ anto mǝ ǝtǝ mbuayɛ bǝnkǝ , “ Buyi boǝ bo ubi uni . Nya bunyi tsya boǝ bole wǝ unǝmba .
Fɛɛ bunyi kase íyifo fɛ omfe ɔnlɛ asa bunyǝ . Nya bunyi futsyǝ tsya létsya wǝ ǝnǝmi nyamǝ . Bɛtɔ wǝ kosate lǝ ɔtɛyi mi itsyise wóobe ! ”
Wǝ antomǝ átɛyi nyamfo nko itsyise balɛ Yudafɔ sikpi bote , itsyise Yudafɔ átɛyi bǝtsyǝ bǝ utsyǝǝ ke lɛtɛyi nkǝ ófo Yesu ɔ́nɔ fe Nwǝ Onanto Lékpo Ɔhile Utsyǝǝ , boolǝkǝ wǝ betsyiko lǝ mǝ katsyakɔ .
Nyamfo eso wǝ antomǝ lɛtɛyi bǝnkǝ , “ Wóobe , bɛtɔ wǝ kosate nɛ ! ”
Bákpadi nwǝ bále unǝmba ǝmǝ dinuǝfǝ nya bátɛyi wǝ bǝnkǝ , “ Te Onanto sikpi lǝ atɛyi bo sitinti ! Buyi boǝ utidi wǝ létsya fɛ mfó eyifo obuayifo ! ”
Osani ǝmǝ ǝtǝ mǝ mbuayɛ nkǝ , “ Mɔɔ , minnyi lǝ obuayifo ni osani ǝmfo lee unni . Lesa lɔni minyi mɔɔtɛyi ni bǝnkǝ , kɔɔ mba ǝnǝmi . Fɛɛ mɔmɔɔ , mfe nlɛ bunyǝ ! ”
Bátɔ wǝ bǝnkǝ , “ Be úyifo fǝ nya ntsyǝ ɔ́yɛ ótsya fǝ ǝnǝmi nyamǝ ? ”
Útǝ mbuayɛ nkǝ , “ Mboka mi bɔtɛyi éfe , fɛɛ bianla biǝ biafo nnya . Beso bela biǝ bisi bianɔ nnya ? Lee , bela biǝ miitsya afiani wǝ bakasebii ? ”
Báka wǝ bátɛyi bǝnkǝ , “ Fǝ ete ni wǝ okasebi . Boo , Moses eto bakasebi buni .
Buyi boǝ Onanto édiko Moses etiki . Nya nwǝ mfo alɛɛ , boante kaka utsyi kulaa tsya ! ”
Mfó nya osani ǝmǝ lɛtɛyi mǝ nkǝ , “ Nte ditiki nǝ eto okle ni nǝmfo ? Binyi kaka utsyi , fɛɛ wǝ lɛsini mɛ ǝnǝmi nɛ !
Buyi boǝ Onanto eentsyue babuayifo koto , fɛɛ lǝ utsyuǝ eesumu Onanto , nya weeyifo wǝ lelabii , weetsyue wǝ koto kanɔ wǝ olatoto .
Idu taa kawunsiǝ eto kasɔ ketsyikokɔɔ , bóannɔ tɔ bǝ kuutsyuǝ saa wǝ átsya nwǝ bále unǝmba .
Lenni Onanto ɔflɔ utsyii , eni wǝmbofo kulesa buyifo . ”
Batɛyi wǝ bǝnkǝ , “ Fǝǝ bále ku lebua fábe ku nii ! Nya fǝ bomu lela fǝ aate bo asaa ? ” Nyaso bála wǝ , bábɔnko lǝ Yudafɔ eto katsyakɔ kamǝ .
Yesu ánɔ nkǝ bála wǝ nyaso se únyǝ osani ǝmǝǝ , ɔ́tɔ wǝ nkǝ , “ Áfo Utidi Eto Ubi ánɔ ? ”
Osani ǝmǝ ǝtǝ wǝ mbuayɛ nkǝ , “ Nto , te mɛ futsyǝ uni , bǝ lǝ mfo wǝ nnɔ . ”
Mfó nya Yesu lɛtɛyi wǝ nkǝ , “ Ébunyǝ utidi ǝmǝ koko , nnyǝ wǝ ni nwǝ nlɛ fǝ etiki budinko mfo mɔmɔ nɛ . ”
Osani ǝmǝ átɛyi nkǝ , “ Bonamute , mfo nnɔɔ ! ” Nya óse akonki lǝ Yesu eto ǝnǝmi úsumu wǝ .
Yesu átɛyi nkǝ , “ Mbǝ kawunsiǝ kamfo bǝ lǝ nkponko betidi lekpo , bǝ lǝ bǝnǝmba lǝ bǝnyǝ asa , nya mba lǝǝnyǝǝ , lǝ bafiani bǝnǝmba . ”
Farisifɔ ba díńyǝ mfo lɛnɔ nnya Yesu lɛtɛyii , átɔ wǝ nkǝ , “ Nyalɛ bɔtɛyi fanlɛ fǝ bo tsya ába ǝnǝmi lee ? ”
Yesu ǝtǝ mǝ mbuayɛ nkǝ , “ Lǝ boba mi ǝnǝmi lebaa , eni biebudi dikpi , fɛɛ se biǝ bɛlɛ bunyǝ esoo , mi abua tǝkǝ mi lǝ ǝsuǝ . ”
Yesu átɛyi mǝ nkǝ , “ Nlɛ mi bɔtɛyi sitinti miǝ , utsyuǝ saa ke dímanyɛ lǝ lesamuyo eto kesie údufǝ lesamuyo nǝmǝǝ , bomu ɔ́yɛ kusu bamba saa údufǝ lǝ ni kafoo , eyifo uyu ku nwǝ laabiasǝ asa .
Nyaa , nwǝ ke laayɛ lǝ kesie kedufǝ lesamuyo nǝmǝ kafoo , wǝ ni nwǝ laayɛnko basamu tinti nɛ .
Nya nwǝ laase lesamuyo eto kesie aasini kesie eto siku kǝtǝ wǝ . Woakpadi basamu bamǝ lǝ mǝ aye nya baanɔ wǝ ɔkɔɛ nya woakpa mǝ kabɔnko .
Lǝ okpadi mǝ nya ɔyɛnko mǝ ɔbɔnkoo , woatɔ mǝ sɛtɔ kayɛnko mǝ nya bǝǝtǝkǝko wǝ kama itsyise beeyi wǝ ɔkɔɛ .
Bǝmbutǝkǝko kuutsyuǝ bamba kama . Bomu bootsyetsyi bedu itsyise benyi wǝ ɔkɔɛ . ”
Yesu átɛyi mǝ lekpa nǝmfo , fɛɛ bánnɔ nnya ɔ́tɛyi mǝ eto kasɔ .
Lǝ nyamfo esoo , Yesu esi ɔ́tɛyi mǝ nkǝ , “ Lǝ sitintii , mɔ ni kesie itǝ basamu bamǝ .
Betidi ba kenke lɛtɔ mɛ sɛtɔ bǝbǝǝ , beyifo beyu ku mba laabiasǝ asa . Fɛɛ basamu bamǝ méntsyue mǝ koto .
Mɔ ni kesie kamǝ . Lǝ utsyuǝ ayɛ lǝ mɛ udufǝ lǝ kafoo , wuunyǝ bofo . Wuudufǝ lǝ mfó ukabɔ , nya wuunyǝ didisa sɛɛ ukedi .
Uyuu , bubǝ ete woǝbǝ nkǝ lǝ uyu , olo utidi , obiasǝ asa . Mɔɔ , mbǝ miǝ lǝ binyǝ nkpǝ , nkpǝ bo lɛflɔ .
“ Mɔ ni utinti wǝ laayɛnko basamu , nwǝ lɛtɔnɔ nkǝ weefi wǝ nkpǝ utǝ lǝ wǝ basamu eto disi .
Utidi wǝ laayɛnko basamu wǝ baafo diyi eto kayo nya benni wǝ kosate eto balee , weetsyetsyi kedu lǝ unyǝ ukiti nlɛ bubǝ . Ukiti ǝmǝ eedufǝ mǝ lenti kǝmuǝ mǝ nya wǝǝsensǝ mǝ .
Utidi ǝmfo eetsyetsyi kedu itsyise diyi eto uyifoyifo ete uni . Nya basamu bamǝ eto bɔflɔ nye mǝ kasɛɛ aanka wǝ .
“ Mɔ ni utinti wǝ laayɛnko basamu . Fe kase Anto ǝmǝ nyi mɛɛ , nya mintsya nyi wǝǝ , nko ke mintsya nyi mɔ basamu , nya mǝǝtsya nyi mɛ nɛ . Nya míntɔnɔ miǝ mǝǝkpǝ lǝ mǝ disi .

Nkpe basamu bamba ba lǝmbǝ lǝ lesamuyo nǝmfo tɔ . Ele bǝ nyɛnko mǝ tsya mboko , nya mǝ tsya lǝ banɔ mɔ ɔkɔɛ . Nya mǝmblɛ loofíani basamu eto ditsyukpa lɔni lǝ ɔyɛnkoyɛnko ɔni eto kalɔ .
“ Anto ǝmǝ aala mɛ , itsyise ntɔnɔ miǝ mǝǝkpǝ lǝ mǝ disi , bǝ lǝ nsinkli mbǝ nsiǝ nkpǝ bio .
Kuutsyuǝ saa embofo mɔ nkpǝ bofo lǝ mɔ ani , bomu mɔ kosate dífi mu míntǝ miǝ mǝǝkpe . Nkpe ǝsuǝale bǝ moofo mu bufi kǝtǝ . Nya ǝsuǝale si ekpe mɛ bǝ nsinkli mfo mu . Nko ǝmǝ mɔ Anto dítǝ mɛ nkǝ nyifo nɛ . ”
Lǝ etiki nnya Yesu lɛtɛyi mfo esoo , kabakǝfǝ esi kédufǝ lǝ Yudafɔ bamǝ nti .
Mǝ nti eto bǝtsyuǝ kpǝ átɛyi bǝnkǝ , “ Lɛwɔnɔ bua tǝkǝko wǝ . Ɔlɛ kumunǝ bukpǝ ! Beso ele bǝ besi betsyue wǝ koto fɛ ? ”
Fɛɛ babamba tsya átɛyi bǝnkǝ , “ Utidi wǝ ǝsuǝ lɛwɔnɔ bua nkpee , embofo etiki nyamfo eto okle bɔtɛyi ! Ntsyǝ lɛwɔnɔ bua luuyifo unǝmba si unyǝ asa fɛ ? ”
Lɛyɔlefee , nya beedi Yudafɔ eto Disumuyo Bufikakpe lǝ Onanto kɔni eto Diyi lǝ Yerusalem .
Yesu ákayɛ kafe lǝ Disumuyo eto lekpake nǝ baakpo Solomo eto Ablanase mfó .
Mfó nya Yudafɔ bamǝ létsyilama wǝ , nya bátɔ wǝ bǝnkǝ , “ Isu ese dimamfe lefe kon fookpe bo lǝ ketuntu ǝsuǝ esu ase ? Tɛyi bo sitinti siamǝ , lǝ fǝ ni Utidi ǝmǝ Bákpo Ɔhile Bǝtsyǝ . ”
Yesu ǝtǝ mǝ mbuayɛ nkǝ , “ Mbɔtɛyi mi nyamfo koko , tsya biamfo mɛ akanɔ . Asa nnya meeyifo lǝ mɔ Anto eto ǝsuǝale ǝsuǝǝ , lɛ mɛ bulǝkǝ kate .
Fɛɛ biǝmbofo mɛ bɛnɔ , itsyise bientsyi mɔ basamu bamǝ nti .
Mɔ basamu eetsyue mɛ koto . Nyi mǝ , nya bǝǝtǝkǝko mɛ .
Ntǝ mǝ nkpǝ manlo , nya bemuukpǝ kulefe . Nya kuutsyuǝ saa embofo mǝ lǝ ǝsuǝale ǝsuǝ lǝ mɔ kɔni .
Mɔ Anto wǝ dífi mǝ útǝ mɛɛ , kpe ale oso lesa saa . Kuutsyuǝ saa embofo mǝ bofo lǝ ǝsuǝale ǝsuǝ lǝ mɔ Anto eto kɔni kulefe kulefe .
Anto ǝmǝ ku mɔɔ , eyifo bani . ”
Mfó nya Yudafɔ bamǝ dísi básɛ aba bǝ bato wǝ .
Yesu átɛyi mǝ nkǝ , “ Nyifo nnyifo sɛɛ kpǝ bo mɔ Anto lékpe mɛ lǝ mi nti . Nya nte nnya eso bela biǝ biakpɔ mɛ aba ? ”
Yudafɔ bamǝ ǝtǝ wǝ mbuayɛ bǝnkǝ , “ Inni nnyifo sɛɛ bo féyifo eso boǝ boakpɔ fǝ aba . Bomu mbusiotiki nnya fédi eso ! Utidinini ete feni , fɛɛ éfi fǝ ǝsuǝ éyifo fe Onanto ! ”
Mfó nya Yesu dítǝ mbuayɛ nkǝ , “ Báwɔni bákpe lǝ mi kosate eto Kɔfi eto Kukue bǝ Onanto átɛyi nkǝ , ‘ Beyifo fe bananto . ’
Buyi boǝ lesa nǝ báwɔni bákpe lǝ Awɔnisa Kɛnkɛ eto Kukue , eyifo sitinti itǝ lefe saa . Nya mfó Onanto lékpadi betidi ba léfo wǝ Ditiki Sɛɛ nǝmǝ nkǝ , ‘ Beyifo fe bananto . ’
Fɛɛ mɔɔ , Anto ǝmǝ dílǝkǝ mɛ nya ótsyese mɛ kawunsiǝ nɛ . Nya ntsyǝ eso fɛ biɔtɛyi biǝ ndi mbusiotiki lǝ nnya míntɛyi miǝ nyifo Onanto eto Ubi ?
Lǝ minlɛ mɔ Anto eto nnyifo buyifoo , nyalɛ biamfo mɛ bɛnɔ .
Fɛɛ lǝ nlɛ mu buyifoo , lǝ biamfo mɛ bɛnɔ tsyaa , ele bǝ befo asa nnya meeyifo bɛnɔ , bǝ lǝ bete lǝ bɛnɔ nnya kasɔ biǝ Anto ǝmǝ si lǝ mɛ , nya mintsya nsi nkpǝ lǝ wǝ . ”
Mfó tsyaa , besi bála bǝ bǝǝmuǝ Yesu , fɛɛ usi ɔ́bɔ lǝ mǝ nti údu .
Yesu esi úsu ɔ́yila Ketu Yordan úsu kaka Yohanes díyifo betidi ntuflǝsǝflǝsǝ eto lekpa tutɛ , nya ɔ́tsyimɛ mfó .
Betidi kpǝ ǝbǝ wǝ ɔflɔ nya bátɛyi bǝnkǝ , “ Yohanes ményifo ayanisa saa óte . Fɛɛ lesa saa nǝ ɔ́tɛyi itsyi lǝ utidi ǝmfo ǝsuǝ eyifo sitinti . ”
Nya betidi kpǝ lǝ mfó léfo wǝ bánɔ .
Osani utsyuǝ baakpo Lazaro wǝ dísiǝ lǝ umǝ wǝ baakpo Betania ánɔ bufi . Wǝ ku wǝ bayimisio inuǝ ba baakpo Maria ku Marta dísiǝ lǝ umǝ ǝmǝ .
Maria ǝmfo ni nwǝ dífi nnuǝbi bo laanyi fififi ókpo Bonamute Yesu lǝ akpa nya úfi wǝ disi eto sɛwɔni ɔ́si wǝ akpa nyamǝ . Wǝ ɔyimisani ni Lazaro wǝ lɛnɔ bufi bɔnlɛ bɔtɛyi mfo nɛ .
Wǝ bayimisio bamfo átsyese Yesu kɛnyɛ bǝ , “ Bonamute , fǝ ɔyɛtsyuǝ lala ánɔ bufi ! ”
Se Yesu léfo kɛnyɛ kamfoo , ɔ́tɛyi nkǝ , “ Bufi bomfo enni bukpǝmfi itǝ wǝ , bomu iyifo nnya ǝsuǝ buufi babesǝ Onanto eto diye kato , nya ɛyɛ lǝ nnya ǝsuǝ babesǝ Onanto eto Ubi tsya kato . ”
Nyaa , Yesu ála Marta ku wǝ ɔyimisio ku Lazaro eto asa tinti .
Fɛɛ se ɔ́nɔ nkǝ ɔ́nɔ bufii , usi ɔ́kɛ mfó eyi ǝnuǝ okpe .
Nyamfo eto kamaa , ɔ́tɛyi wǝ bakasebi nkǝ , “ Bitǝ lǝ businkli busu Yudea . ”
Mfó nya wǝ bakasebi lɛtɛyɛ wǝ nkǝ , “ Oteasa , kayinkǝnǝ ete Yudafɔ díkabɛbɛ kusu bǝ baakpɔ fǝ aba , nya fanlɛ bɔtɛyi fǝnkǝ busi boesu mfó ? ”
Yesu ǝtǝ mǝ mbuayɛ nkǝ , “ Inni lefosi abombosɔsɔ ǝnuǝ nkpe lǝ diyi eto kalekpakpa ǝsuǝ ? Lǝ utsyuǝ lɛ bɔyɛ lǝ kalekpakpa ǝsuǝǝ , weentusǝ itsyise ɔlɛ kawunsiǝ kamfo eto lekpasǝ bunyǝ .
Fɛɛ lǝ ketsye ɔnlɛ bɔyɛɛ , wuutusǝ itsyise lekpasǝ ǝmbǝ itǝ wǝ . ”
Se Yesu lɛtɛyi nyamfo ólosǝǝ , usi ɔ́tɛyi úkǝ nkǝ , “ Bo ɔyɛtsyuǝ Lazaro lɛ selabe , nyaso ntɔ wǝ kasanklisǝ kɔ . ”
Se bakasebi bamǝ lɛnɔ nkoo , bátɛyi wǝ bǝnkǝ , “ Bonamute , lǝ selabe onlabee , nyalɛ yuuyuǝ wǝ . ”
Fɛɛ Yesu wǝ lɛ bɔtɛyi nkǝ Lazaro ébukpǝ , fɛɛ wǝ bakasebi ébu bǝnkǝ selabe tinti ɔ́tɛyi utsyiko .
Nyaso Yesu ákpasǝ mǝ ɔ́tɛyi nkǝ , “ Lazaro ǝkpǝ .
Fɛɛ lǝ mi esoo , ɛlɛkɛ itǝ bǝ mánkɛ lǝ mfó fɛ úkpǝ , bǝ lǝ befo bɛnɔ esoo . Nyaso bítǝ lǝ busu wǝ ɔflɔ mfó . ”
Mfó nya Toma wǝ baakpo Ɔfimfinyǝ lɛtɛyi wǝ bakaseyimitsyuǝ bamǝ nkǝ , “ Bitǝ lǝ bo tsya lǝ butǝkǝko Oteasa busu bǝ lǝ busu bukpǝ ku wǝ ! ”
Lefe nǝ Yesu dísu údufǝ mfoo , ɔ́nɔ nkǝ bébikǝ Lazaro diyi nale ni diyi nǝmfó nɛ .
Idu lǝ Betania isu Yerusalem eyifo fe esunkpo ǝnuǝ seka .
Nyaso Yudafɔ kpǝ ǝbǝ mfó bǝ bǝǝbǝ bamansǝ Maria ku Marta lɛkɔ se mǝ ɔyimisani díkpǝ eso .
Se Marta lɛnɔ nkǝ Yesu lɛ bubǝǝ , úsu nkǝ weesu otsyako wǝ , fɛɛ Maria ebu ɔkɛ lǝ diyo .
Marta átɛyi Yesu nkǝ , “ Bonamute , lǝ nnya ete fakɛ mfoo , eni mɔ ɔyimisani mǝnkpǝ !
Fɛɛ nnyi miǝ mɔmɔ kulaa tsyaa , lesa saa nǝ fɔɔtɔ Onantoo , wuutǝ fǝ ni . ”
Mfó Yesu lɛtɛyi wǝ nkǝ , “ Fǝ ɔyimisani ebotaka ubǝ nkpǝ . ”
Nya Marta lɛtɛyi wǝ nkǝ , “ Nyi miǝ wootaka ubǝ nkpǝ lǝ lefe nǝ bǝkpǝnkpǝ lootaka lǝ Diyi Fɛfɛ ǝsuǝ . ”
Mfó Yesu lɛtɛyi wǝ nkǝ , “ Mɔ ni nwǝ lǝǝtǝ bǝkpǝkpǝ eto botaka kǝńyǝ ku businkli kǝbǝ bǝsiǝ lǝ nkpǝ nɛ . Utsyuǝ saa ke léfo mɛ ɔ́nɔɔ , lǝ úkpǝ kulaa tsyaa , wuusiǝ nkpǝ .
Nya utsyuǝ saa ke nsi nkpǝ nya ófo mɛ ɔ́nnɔ , embukpǝ kulefe . Afo nyamfo anɔ ? ”
Útǝ mbuayɛ nkǝ , “ Ee , Bonamute . Mfo nnɔ miǝ fǝ ni Nwǝ Onanto Lékpo Ɔhile Utsyǝ , Onanto eto Ubi nwǝ bátɛyi bǝtsyǝ bǝ wuubǝ kawunsiǝ . ”
Se Marta lɛtɛyi nyamfo ólosǝǝ , úsu ókpadi wǝ ɔyimisio Maria , nya ɔ́tɛyi wǝ buɛɛ nkǝ , “ Oteasa ǝmǝ ebubǝ nya ɔnlɛ fǝ disi bɔtɔ . ”
Se Maria lɛnɔ nkoo , ótaka mlǝ nya úsu wǝ katsyakokɔ .
Lefe nǝmfoo , Yesu méndufǝ tɔ umǝ kafo . Bomu usi úńyǝ lǝ kaka Marta díbǝ otsyako wǝ mfó .
Se Yudafɔ ba nsi lǝ diyo lǝ Maria ɔflɔ banlɛ wǝ lɛkɔ bomansǝ dínyǝ bǝ ótaka kplaa , mǝ tsya átaka bǝtǝkǝko Maria kama . Bébu bǝ kudi komǝ eti ɔntɔ lǝ usi usu uwi keku .
Se Maria dísu údufǝ kaka Yesu ńyǝǝ , óse akonki lǝ wǝ akɔ nya ɔ́tɛyi wǝ nkǝ , “ Bonamute , lǝ nnya ete fákɛ mfoo , eni mɔ ɔyimisani mǝnkpǝ ! ”
Yesu ǝnyǝ kase Maria ku betidi ba dítǝkǝko wǝ nlɛ nku . Ílǝ wǝ lǝ utu nya óla ɔ́wɔnɔ hũũ .
Ɔ́tɔ mǝ nkǝ , “ Sieti bíbikǝ wǝ ? ” Bǝtǝ mbuayɛ bǝnkǝ , “ Bonamute , bǝ lǝ ǝbǝ abe . ”
Mfóo , Yesu éwi keku .
Nya Yudafɔ bamǝ lɛtɛyi bǝnkǝ , “ Bebe kase ko óla wǝǝ ! ”
Fɛɛ mǝ bǝtsyuǝ átɛyi bǝnkǝ , “ Ɔ́sini unemba ǝnǝmi nya ɔnlɛ asa bunyǝ . Beso wǝntǝ lǝ Lazaro lǝ ɔyɛ bukpǝ ? ”
Isi ílǝ Yesu tinti , nya ɔ́nyi úsu kudi komǝ ɔflɔ . Kudi komǝ eyifo dibiǝ lǝ koba kafo nya béfi leba béti ko kɛnyɛ .
Yesu átɛyi mǝ nkǝ , “ Bɛnyi leba nǝmǝ lǝ kudi komǝ eto kɛnyɛ . ” Mfó nya Lazaro ǝmǝ eto ɔyimisio Marta lɛtɛyi Yesu nkǝ , “ Bonamute , wuukanyi mɔmɔ , itsyise mmi ni diyi nale se bébikǝ wǝ nɛ ! ”
Yesu átɛyi wǝ nkǝ , “ Mántɛyi fǝ minkǝ lǝ áfo mɛ ánɔɔ , ebunyǝ Onanto eto diyǝnde ? ”
Nyaso bányi leba nǝmǝ lǝ kudi komǝ eto kɛnyɛ . Yesu ábesǝ ǝnǝmi kato óbe nya ɔ́tɛyi nkǝ , “ Nto , maasɔ fǝ ani , itsyise eetsyue mɛ koto lǝ nkpadi fǝ .
Nyi miǝ eetsyue mɛ koto lefe saa . Fɛɛ mba ńyǝ mfo eso minlɛ nyamfo bɔtɛyi nko , bǝ lǝ bafo banɔ bǝ fǝ lékpe mɛ kɔtɔ . ”
Se ɔ́tɛyi nyamfo nkoo , ófa bembembe nkǝ , “ Lazaro , bɔ ǝbǝ ! ”
Nya ukpǝnkpǝ ǝmǝ lɛbɔ úbǝ ku kafia ka béfi bémini wǝ ǝsuǝ ku nka béfi bémini wǝ ǝnǝmi . Nya Yesu lɛtɛyi mǝ nkǝ , “ Beyankli we bikǝ biamǝ lǝ ǝsuǝ lǝ udu . ”
Lǝ nyamfo esoo , Yudafɔ ba díbǝ Maria ɔflɔ nya bǝnyǝ nnya Yesu díyifoo , eto bǝtsyuǝ kpǝ áfo wǝ bánɔ .
Fɛɛ mǝ bǝtsyuǝ édu bésu Farisifɔ ɔflɔ nya bátɛyi mǝ lesa nǝ Yesu díyifo .
Nyaso Farisifɔ ku besumunyǝ ninǝ ákpe disi ku Yudafɔ eto batɔnkotɔnko nya bátɔ bǝtsyuǝ bǝnkǝ , “ Be ele bǝ buyifo ? Bebe ayanisa kpǝ nnya osani ǝmfo nlɛ buyifo kate !
Lǝ butǝ wǝ kusu ɔnlɛ nyamfo buyifo nkoo , utsyuǝ saa ebofo wǝ ɔnɔ . Nya Romafɔ luubǝ baba bo Disumuyo kɛnkɛ kamǝ ku kusǝ komǝ tsya ! ”
Mfóo , mǝ nti eto nwǝ baakpo Kayafa , wǝ ni Usumunyǝ Ninǝ lɛlɛ nǝmfoo , lɛtɛyi mǝ nkǝ , “ Ntsyǝ asakasɔnɔnɔ lǝǝlǝ mi mmǝ !
Binyi tɔ biǝ ɛlɛkɛ bǝ utidi ɔni kpǝ lǝ kusǝ komǝ eto disi enso bǝ kusǝ komǝ kenke eto betidi tsylɔ lee ? ”
Lǝ sitintii , wóantɛyi nyamfo ɛyɛ lǝ wǝ kosate eto nsusu ǝsuǝ . Bomu fe nwǝ ni Usumunyǝ Ninǝ itǝ lɛlɛ nǝmfo esoo , Onanto áyɛ lǝ wǝ ǝsuǝ útǝ nkǝ ɔtɛyi nyamfo , nnya ni katɛyikǝtsyǝ bǝ Yesu ebubǝ ukpǝ lǝ Yudafɔ kenke eto disi .
Inni bǝnkǝ lǝ ukpǝ lǝ kusǝ komǝ eto disi mate ete . Bomu bǝ ɛyɛ lǝ nnya ǝsuǝǝ , lǝ ɔsɔ Onanto eto bebi ba kenke dísensǝ bankpo lǝ kawunsiǝ eto akpɔ akpɔ nnya kenke lebo , beyifo bani .
Lǝ nyaso ídu dinǝmfo ǝsuǝ , Yudafɔ eto beninǝ bamǝ dítsyiko esu bɔbɛbɛ kase bomuǝ Yesu lǝ balo wǝ .
Lǝ nyamfo esoo , Yesu ménsifo bɔyɛ kafe mmǝ lǝ Yudafɔ nti . Bomu údu úsu úsiǝ lǝ umǝbibi wǝ baakpo Efraim kaka lefi mfiminti . Mfó wonko wǝ bakasebi dísiǝ .
Lefe nǝmfoo , Yudafɔ eto Ukpǝ Ása Bo Ɔ́yila eto Diyi didife éboyo elo . Nya betidi kpǝ dítsyi kasɔ kamǝ eto akpɔakpɔ bésu Yerusalem lǝ besu bǝmuǝ ǝsuǝ beyifo ǝsuǝflǝflǝ eto lekpa nǝmǝ fɛ lɛ diyididi nǝmǝ lǝ leyo .
Se bǝńyǝ lǝ Disumuyo nǝmǝǝ , bákabɛbɛ Yesu nya bákatɔ bǝtsyuǝ bǝnkǝ , “ Ntsyǝ bibu ? Nyi miǝ wǝmbofo diyi nǝmǝ kedikɔ bubǝ , lee ntsyǝ ini ? ”
Lefe nǝmfóo , besumunyǝ ninǝ ku Farisifɔ ébutǝ bote bǝ lǝ utsyuǝ yi kaka Yesu nkpee , lǝ ubǝ utǝ mǝ bote , lǝ besu bǝmuǝ wǝ .
Se ibu eyi akua lǝ bedi Ukpǝ Ása Bo Ɔ́yila eto Diyii , Yesu ésu Betania , kaka Lazaro wǝ Yesu létakasǝ utsyiko ɔkɔmǝ ditsyi .
Mfóo , banwa ditsyitsyosa bǝtǝ wǝ bǝ lǝ udi . Marta ni nwǝ lɛwunsǝko mǝ lǝ lesa nǝmǝ kedikɔ . Lazaro tsya akɛ lǝ mba ku Yesu dídi lesa nǝmǝ nti .
Mfó ǝmǝ nya Maria dífi nnuǝbi bo laanyi fififi béyifo betsyiko lǝ nnya baakpo naadi ǝsuǝ , nya bofo koya tinti eto dituntu kplɛ tɔ úsu ókpo Yesu lǝ akpa . Nya úfi wǝ disi eto sɛwɔni ɔ́si wǝ akpa . Bɔnyi fififi bomǝ éyi diyo nǝmǝ kenke .
Nya Yesu eto okasebi ɔni wǝ ni Yuda Iskariot , nwǝ luubǝ udu Yesu utǝ lɛtɛyi nkǝ ,
“ Beso bánte nnuǝbi bomfo sika flubia alofa ǝtsyǝ befi atabi nyamǝ bǝtǝ bakombo ? ”
Fɛɛ inni lǝ kase Yuda dífi kǝtsyuǝ lǝ bakombo eto asa eso ɔtɛyi nyamfo nko . Bomu uyu uni . Wǝ ɔflɔ atabi eto otobe dítsyǝ , nya úkeyu atabi nyamǝ eto ǝtsyuǝ kǝlǝkǝ kǝtǝ ǝsuǝ .
Yesu átɛyi nkǝ , “ Beyani wǝ kpoo . Bitǝ lǝ uyifo lesa nǝ woofo buyifo kǝtsyǝ itǝ mɔ kǝbikǝ .
Bakombo kpe lǝ mi ɔflɔ lefe saa . Fɛɛ mɔɔ , mǝmɔɔkɛ lǝ mi ɔflɔ lefe saa . ”
Se Yudafɔ kpǝ lɛnɔ bǝ Yesu kpe lǝ Betania , béti wǝ bésu mfó . Nya inni Yesu mate eso bésu mfó , bomu lǝ bǝnyǝ Lazaro wǝ Yesu létakasǝ utsyiko ɔkɔmǝ tsya .
Lǝ nyaso besumunyǝ ninǝ átsya béfi nsusu bǝ boolo wuntsya .
Itsyise ɛyɛ lǝ Lazaro ǝsuǝ esoo , Yudafɔ kpǝ lǝ kesumu bɔni kǝtǝnko Yesu kama .
Se kale dísiǝ , betidi eto ditsyukpa kplɛ nǝ díbǝ Ukpǝ Ása Bo Ɔ́yila eto diyisɛɛ nǝmǝ kedikɔɔ , ánɔ bǝ Yesu lɛ Yerusalem bubǝ .
Nyaso béfi katodi nya bésu bǝ baatsyako wǝ . Bákafa katɛyi bǝnkǝ , “ Hosiana ! Atɛsǝ itǝ Onanto ! Bɛtɛsǝ nwǝ nlɛ bubǝ lǝ Bonamute eto diye ǝsuǝ ! Atɛsǝ itǝ Israelfɔ eto Oka ! ”
Yesu ǝnyǝ ɔflimubi utsyuǝ nya úsiǝ lǝ wǝ fe kase báwɔni bákpe lǝ Awɔnisa Kɛnkɛ eto Kukue ǝsuǝ bǝnkǝ ,
“ Biante sikpi mi Sion eto umǝ eto betidi ! Nyǝ fǝ Oka nsi lǝ ɔflimubi ǝsuǝ ɔnlɛ bubǝ ! ”
Tutɛɛ , wǝ bakasebi mánnɔ nyamfo kasɔ . Fɛɛ lefe nǝ Onanto díkatakasǝ Yesu utsyi ɔkɔmǝ úbǝ ku dibuu , nya fɛ bákloma bǝ nnya báwɔni bákpe lǝ Awɔnisa Kɛnkɛ eto Kukue ǝsuǝ etsyi lǝ wǝ ǝsuǝ , nya nnya ni asa nyamfo kenke béyifo bǝtǝ wǝ nɛ .
Betidi ba díńyǝ mfó fɛ Yesu lékpadi Lazaro útsyiko kudi kafo lǝ ɔkɔmǝ óboko nkpǝǝ , ésu bátɛyi lesa nǝ díbǝ mfó .
Nyamfo esoo , betidi kpǝ ésu bátsyako wǝ , itsyise bánɔ ayanisa nnya úyifo óte eso .
Mfó Farisifɔ bamǝ lɛtɛyi mǝ bǝtsyuǝ bǝnkǝ , “ Bebe , kulesa anlɛ bɔlɛkɛ kǝtǝ bo ! Binyǝ biǝ kawunsiǝ kenke édu bésu bǝtǝkǝko wǝ ! ”
Grikifɔ bǝtsyuǝ tsya akɛ lǝ betidi ba dísu Disumuyo lǝ Yerusalem lǝ diyi nǝmǝ kedikɔ nti .
Bésu Filipo wǝ dítsyi Betsaida lǝ Galilea ɔflɔ , nya bátɛyi wǝ bǝnkǝ , “ Boanto , bola boǝ boǝnyǝ Yesu . ”
Filipo ésu ɔ́tɛyi Andrea nya mǝ inuǝ bamǝ dídu bésu bátɛyi Yesu .
Mfó nya Yesu lɛtɛyi nkǝ , “ Lefe nǝmǝ eboyo bǝ babesǝ Utidi Eto Ubi ǝmǝ eto diye kato .
Nlɛ mi bɔtɛyi sitinti miǝ lǝ banto lentabi nǝmǝ lǝ kasɔ dibuu , lentabi lɔɔni ete disi diudi . Fɛɛ lǝ dibuu , nya fɛ diɔnwɔ ebibi kpǝ nɛ .
Utidi wǝ lela wǝ kosate eto nkpǝǝ , ebonyansǝ mu . Fɛɛ nwǝ dikisi wǝ kosate eto nkpǝ lǝ kawunsiǝ kamfoo , ebɔlɔ mu utsyǝ itǝ nkpǝ manlo .
Utsyuǝ saa ke lela nkǝ weeyifo mɔ keyifoo , ele bǝ utǝkǝko mɛ , itǝ bǝ mɔ uyifoyofo ǝmǝ ebusiǝ lǝ kaka minsi . Nya utsyuǝ saa ke ni mɔ uyifoyifoo , mɔ Anto ebokpe wǝ dibu .
“ Mɔmɔɔ , ɛlɛ mɛ bulǝ lǝ mɔ lɛkɔɛsi . Fɛɛ be ko ele bǝ ntɛyi ? Bɔtɛyi ele bǝ ntɛyi minkǝ , ‘ Nto , mǝntǝ lǝ kanyi kamfo eto okle lǝ kǝtǝkǝ mɛ lǝ ǝsuǝ lee ’ ? Owo lo ! Fɛɛ nyamfo eso mímbǝ kawunsiǝ , bǝ lǝ nnyǝ kanyi kamfo eto okle nɛ .
Nyaso Nto , tǝ lǝ babesǝ fǝ diye kato ! ” Nya ɔkɔɛ lɛbɔ utsyi kato nlɛ bɔtɛyi nkǝ , “ Mbóbesǝ ni kato koko . Nya nsi muuyifo nko . ”
Se betidi ba dińyǝ mfo lɛnɔ ɔkɔɛ ǝmǝǝ , mǝ bǝtsyuǝ átɛyi bǝnkǝ ɔsɔmi uni díkumi . Nya bǝtsyuǝ lɛtɛyi bǝnkǝ , “ Onanto eto ɔtɔnkpe utsyuǝ ni lɛtɛyi wǝ lesaatsyuǝ . ”
Mfó Yesu lɛtɛyi mǝ nkǝ , “ Inni mɔ eso ɔkɔɛ ǝmfó lɛbɔ , bomu mi eso .
“ Mɔmɔ ni lefe nǝ Onanto lookponko kawunsiǝ kamfo eto betidi lekpo . Nya Onanto luutu kawunsiǝ kamfo eto ǝsuǝalenyǝ lǝ wǝ seka ǝsuǝ .
Fɛɛ lǝ betsyi mɛ lǝ kasɔ babesǝ katoo , muunǝ betidi kenke mboko mɔ ɔflɔ . ”
Lefe nǝ Yesu lɛtɛyi nyamfoo , óte ukpǝ wǝ eto okle wǝǝbǝ bukpǝ .
Mfó nya sitiditu siamǝ lɛtɛyi nkǝ , “ Bo kɔfi eto kukue lɛ bo bɔtɛyi nkǝ , Utidi Wǝ Bákpo Ɔhile Bǝtsyuǝ ebusiǝ nkpǝ isu manlo manlo . Nya ntsyǝ ibǝ fɛ fanlɛ bɔtɔyi fǝnkǝ boobesǝ Utidi Eto Ubi ǝmǝ kato ? Owoe ni Utidi Eto Ubi ǝmǝ mfo ? ”
Yesu ǝtǝ mǝ mbuayɛ nkǝ , “ Diyǝnde nǝmǝ si diɔkɛ lǝ mi nti itǝ lefe sɛkɛ ete . Se diyǝnde nǝmǝ nsi nkpe mi lenti esoo , bɛyɛ bɛtɔ , bǝ lǝ kale lǝ kayɛ mi bolo lǝ bidufǝ lǝ ketuntu ǝsuǝ . Itsyise nwǝ laayɛ lǝ ketuntuu , ante kaka ɔntɔ .
Nyaso se lekpasǝ nkpe lǝ mi ntii , befo lekpasǝ nǝmǝ bɛnɔ bǝ lǝ biyifo lekpasǝ eto betidi . ” Se Yesu lɛtɛyi mǝ nyamfo ólosǝǝ , údu lǝ mǝ ɔflɔ úsu ɔbiɔ .
Ite bǝ Yesu éyifo ayanisa kpǝ lǝ mǝ ǝnǝmi óte tsyaa , bámfo wǝ bánɔ .
Fɛɛ nyamfo ǝbǝ itǝ nko , bǝ lǝ Onanto eto Unyɛlǝkǝtidi Yesaya eto lesa nǝ ɔ́tɛyi utsyǝ lǝ ibǝ itǝ nko nkǝ , “ Bonamute , owoe léfo ditiki nǝ bɔ́tɛyi ɔnɔ ? Nya owoe Bonamute ǝmǝ dílǝkǝ wǝ ǝsuǝale óte ? ”
Lǝ nyamfó eso bámfo bofo kanɔ , itsyise Yesaya esi ɔ́tɛyi nkǝ ,
Onanto átɛyi nkǝ , “ Mba mǝ ǝnǝmi nya míninǝsǝ mǝ , bǝ lǝ mǝ ǝnǝmi lǝ ɛyɛ asa bunyǝ . Nya lǝ mǝ nsusu lǝ bɔyɛ asa kasɔ bɔnɔ . Itǝ bǝmbɔtsyi bawuninsǝ befi mǝ ǝsuǝ bǝtǝ mɛ , bǝ lǝ ntsya mǝ bufi . ”
Yesaya átɛyi nyamfo itsyise úbunyǝ Yesu eto diyǝnde kokoko , nya údi etiki utsyi lǝ wǝ ǝsuǝ .
Fɛɛ ite nko tsyaa , Yudafɔ eto beninǝ kpǝ áfo Yesu banɔ . Fɛɛ lǝ Farisifɔ bamǝ eso baamfo etiki nyamfo budi kabɔsǝǝ lekple betidi nɔ , bǝ lǝ bayɛ mǝ bola lǝ mǝ katsyakɔ eso .
Baala bǝ baafo betidi eto atɛsǝ enso atɛsǝ nya ditsyi Onanto ɔflɔ .
Nyaso Yesu édi etiki ófa bembembe ɔ́tɛyi nkǝ , “ Utsyuǝ saa ke laafo mɛ kanɔɔ , inni mɔ mate ete ófo ɔ́nɔ . Bomu ófo nwǝ létsyese mɛ tsya ɔ́nɔ .
Nya utsyuǝ saa ke lǝǝnyǝ mɛɛ , ǝǝnyǝ nwǝ létsyese mɛ tsya .
Mbǝ kawunsiǝ fe lekpasǝ , nya utsyuǝ saa ke léfo mɛ ɔnɔɔ , ensiembɔkɛ lǝ ketuntu ǝsuǝ bio .
“ Lǝ utsyuǝ aanɔ mɔ ditiki nya weentsyue ni koto , mǝmbolo wǝ dikpi , itsyise mǝmbǝ miǝ maalo kawunsiǝ eto betidi dikpi . Bomu mbǝ miǝ lǝ mmfo ntǝ mǝ .
Utidi wǝ kee lɛni mɛ nya wámmfo mɔ ditikii , kpe nwǝ lookponko wǝ lekpo . Etiki nya míndii , nya lookponko wǝ lekpo lǝ diyi fɛfɛ nǝmǝ nɛ .
Nyamfo eyifo sitinti itsyise mántɛyi kulesa lǝ mɔ ǝsuǝale ǝsuǝ . Bomu mɔ Anto wǝ létsyese mɛɛ , léte mɛ lesa nǝ ele bǝ ntɛyi ku kase ele bǝ ntɛyi ni .
Nya nnyi miǝ wǝ kɔfi komǝ ǝǝtǝ nkpǝ manlo . Nyaso lesa nǝ kee míntɛyii , ni ni lesa nǝ Anto ǝmǝ lɛtɛyi mɛ nkǝ ntɛyi nɛ . ”
Ibu diyi lɔni fɛ lǝ bedi Ukpǝ Ása Bo Ɔ́yila eto diyisɛɛ nǝmǝ . Yesu áte nkǝ wǝ lefe éboyo bǝ udu lǝ kawunsiǝ kamfo usu wǝ Anto ɔflɔ . Úkala mba ni wǝ bale lǝ kawunsiǝ mfo , nya óla mǝ sitinti isu ese taa kalosǝkɔ .
Yesu ku wǝ bakasebi akɛ lǝ lesakedikɔ ku ditsyitsyo nǝmfó . Olo ǝmǝ ébusu údufǝ lǝ Yuda wǝ ni Simon Iskariot eto ubi eto nsusu nkǝ lǝ udi wǝ okpe lǝ udu Yesu utǝ wǝ balo .
Yesu áte nkǝ wǝ Anto éfi ǝsuǝale saa útǝ wǝ lǝ lesa saa ǝsuǝ . Uyi nkǝ útsyi Onanto ɔflɔ nya usinkli ɔntɔ lǝ Onanto ɔflɔ .
Nyaso ótaka lǝ lesakedikɔ kamǝ nya úlǝkǝ wǝ awubunte kplɛ nnya kato útsyǝ nya úfi sebo ótsyasɛ lǝ nkɛ .
Úkuti ntu ókpo lǝ ɔkpɛ kplɛ utsyuǝ kafo nya útsyiko wǝ bakasebi bamǝ eto akpa buflǝ , ákasi nnya ku sebo sia ótsyasǝ lǝ nkɛ .
Se éyo Simon Petro ǝsuǝǝ , ɔ́tɔ Yesu nkǝ , “ Bonamute , buflǝ fǝǝbǝ mɛ akpa lee ? ”
Yesu ǝtǝ wǝ mbuayɛ nkǝ , “ Amannɔ tɔ lesa nǝ minlɛ buyifo mfo eto kasɔ , fɛɛ kamaa , ǝbɔnɔ nnya kasɔ . ”
Simon Petro ǝtǝ mbuayɛ nkǝ , “ Kulefe ! Mǝmbutǝ kusu miǝ lǝ ǝflǝ mɔ akpa kulefe . ” Mfó nya Yesu lɛtɛyi wǝ nkǝ , “ Lǝ mǝmflǝ fǝ akpaa , nyalɛ ensiembuyǝ kedikɔ lǝ mɛ . ”
Simon Petro átɛyi wǝ nkǝ , “ Bonamute , nyalɛ mǝmflǝ mɔ akpa mate , bomu flǝ mɔ ani ku mɔ disi tsya ! ”
Yesu ǝtǝ wǝ mbuayɛ nkǝ , “ Utsyuǝ saa ke díkǝflǝ ntuu , ole . Nya weensihiã bǝ uflǝ wǝ ǝsuǝ bio , nnya lehiã ete ni bǝ uflǝ akpa . Itsyise wǝ kalebe saa ebole koko . Mi ǝsuǝ ébole , fɛɛ inni mimblɛ . ”
Yesu fe úyi nwǝ lǝǝbǝ wǝ bokpe lǝ ani , nyaso ɔ́tɛyi nkǝ , “ Inni mimblɛ kenke lele . ”
Se Yesu díflǝ mǝ akpa ólosǝǝ , úsinkli úfi wǝ awu ókpe , nya úsinkli úsu úsiǝ lǝ kasɔ lǝ kedikɔ kamǝ . Mfó nya ɔ́tɔ wǝ bakasebi bamǝ nkǝ , “ Bɛnɔ lesa nǝ mínyifo mi mfo eto kasɔ ?
Biakpadi mɛ biǝ Oteasa ku Onamute , nya ɛflɔ bǝ bekpadi mɛ nko . Itsyise wǝ mini nɛ .
Mɔ , nwǝ ni mi Onamute ku Oteasa ébuflǝ mi akpa . Lǝ nko inii , ele bǝ mi tsya flǝ mi bǝtsyuǝ eto akpa .
Ditsyǝbi dini mínyifo mínte mi , bǝ mi tsya lǝ biyifo fe kase mínyifo mínte mi .
Nlɛ mi bɔtɛyi sitinti miǝ uyifoyifo mamɔ oso wǝ Onamute . Nko ke ini bǝ ɔtɔyɛ mamɔ onso nwǝ lékpe wǝ kɔtɔ .
Se binyi sitinti siamfo esoo , Onanto ebokpo mi atsyɔ lǝ bɛyɛ lǝ sitintisu ǝsuǝ biyifo asa !
“ Inni mimblɛ eto etiki minlɛ bɔtɛyi mfo . Nyi mba mínlǝkǝ lǝ mi nti . Fɛɛ ele bǝ Awɔnisa Kɛnkɛ eto Kukue eto etiki bǝ itǝ fe kase báwɔni nnya bǝtsyǝ , ‘ Utidi wǝ lékpe kɔni lǝ ɔkpɛ ɔni ku mɛ búdi lesaa , wǝ ni nwǝ létaka úńyǝ lǝ mɛ ǝsuǝ nɛ . ’
“ Nlɛ mi nyamfo bɔtɛyi katɔnsǝ fɛ lǝ ibǝ ibǝ , bǝ lǝ ibǝ ibǝ nko sitintii , biofo bɛnɔ biǝ Mɔ ni Nwǝ Mini .
Sitinti ini minlɛ mi bɔtɛyi minkǝ , utsyuǝ saa ke lefo utidi wǝ míntsyesee , mɔ ófo . Nya utsyuǝ saa ke léfo mɛɛ , nwǝ létsyese mɛ uni ófo . ”
Se Yesu lɛtɛyi etiki nyamfo ólosǝǝ , ílǝ wǝ tinti lǝ lɛkɔɛsi . Nya ɔ́tɛyi ókpasǝ nkǝ , “ Sitinti minlɛ mi bɔtɛyi mi nkǝ , mi nti eto ɔni ebudu mɛ utǝ . ”
Mfó nya Yesu eto bakasebi bamǝ dítsyi bawuninsǝ bábe mǝ bǝtsyuǝ eto ǝnǝmi itsyise íyifo mǝ yaa , nya bánte mǝ nti eto nwǝ Yesu nlɛ .
Bakasebi bamǝ eto ɔni wǝ Yesu laala tintii , ǝsiǝ ɔfi Yesu .
Lǝ nyaso Simon Petro áma ǝnǝmi ókpe okasebi ǝmǝ , ɔ́tɛyi wǝ nkǝ , “ Tɔ wǝ futsyǝ ɔnlɛ . ”
Nyaso wuntsya étsyue kɛnyɛ lǝ Yesu ɔflɔ nya ɔ́tɔ wǝ buɛ nkǝ , “ Bonamute , owoe ni futsyǝ ? ”
Mfó nya Yesu dítǝ mbuayɛ nkǝ , “ Utidi wǝ muubudi lesa nto kutu ntǝǝ , wǝ uni nɛ . ” Lǝ nyaso Yesu ébudi lesa sɛkɛ úfi óto kutu nya úfi útǝ Yuda wǝ ni Simon Iskariot eto ubi .
Kase Yuda lefo lesa nǝmǝ koo , Obonsam ko dídufǝ wǝ lǝ ǝsuǝ . Mfó nya Yesu lɛtɛyi wǝ nkǝ , “ Kɔse mlǝ lǝ eyifo lesa nǝ faala fǝ eeyifo . ”
Fɛɛ bafɛfɛ ba nsi lǝ lesakedikɔ mfó mánnɔ kasɔ lesa nǝ eso Yesu lɛtɛyi Yuda nko .
Mǝ bǝtsyuǝ ébu bǝ se ini Yuda díkalɛ mǝ otabitobe esoo , bɔtɛyi Yesu nlɛ wǝ nkǝ usu oya bikǝ bia boohiã itǝ mǝ diyisɛɛ nǝmǝ eto budi oboko lee usu utǝ bakombo lesatsyuǝ .
Nya se Yuda léfo lesa nǝmǝ koo , ete ɔ́bɔ údu . Kǝtsyǝ tsya idi lefe nǝmfó .
Se Yuda dídu eto kamaa , Yesu átɛyi nkǝ , “ Mɔmɔɔ , bábesǝ Utidi Eto Ubi ǝmǝ eto diye kato . Nya ɛyɛ lǝ wǝ ǝsuǝǝ , bábesǝ Onanto eto diye kato .
Lǝ bábesǝ Onanto eto diye kato ɛyɛ lǝ Utidi Eto Ubi ǝmǝ ǝsuǝǝ , nyalɛ Onanto ebulǝkǝ Utidi Eto Ubi eto diyǝnde nǝ ǝsuǝ onkpe ote . Nya wuuyifo nkomǝ mɔmɔ mfoti .
“ Mɔ bebi , mensiembusiǝ lǝ mi ɔflɔ ɛklɛ bio . Biɔbɛbɛ mɛ , fɛɛ nlɛ mi bɔtɛyi mɔmɔ fe kase míntɛyi Yudafɔ eto beninǝ léfee miǝ , ‘ Kaka mintɔɔ , biembofo mfó bubǝ . ’
“ Nya mɔmɔɔ , nlɛ mi kɔfi fɔfɔ butǝ . Bela mi bǝtsyuǝ ! Kase minla mii , mi tsya la mi bǝtsyuǝ nko ke .
Lǝ bela bǝtsyuǝǝ , betidi ba tã ebɔyɛ lǝ nnya ǝsuǝ bate bǝ mɔ bakasebi bini . ”
Simon Petro átɔ wǝ nkǝ , “ Bonamute , se fantɔ ? ” Yesu ǝtǝ wǝ mbuayɛ nkǝ , “ Kaka mintɔɔ , embofo mɛ butǝkǝko kesu mɔmɔ . Fɛɛ kamaa , ebutǝkǝko mɛ ǝbǝ mfó . ”
Petro átɔ wǝ nkǝ , “ Bonamute , beso mǝmbofo fǝ butǝkǝko mɔmɔ kesu ? Muukpǝ lǝ fǝ disi faa ! ”
Mfó Yesu ǝtǝ wǝ mbuayɛ nkǝ , “ Ebofo bukpǝ sitinti lǝ mɔ disi fɛ ? Sitinti , nlɛ fǝ bɔtɛyi miǝ , fɛ ukusɛ luutǝ kɛnyɛɛ , ǝbɔni mɛ sitsyǝ , fǝ enyi mɛ kon . ”
Yesu átɛyi mǝ nkǝ , “ Biǝntǝ lǝ ilǝ mi lǝ lɛkɔɛsi . Fe kase béfo Onanto bɛnɔɔ , befo mintsya bɛnɔ .
Lǝ mɔ Anto eto diyoo , nsiǝkɔ kpǝ kpe . Ntɔ lǝ nsu nlɔ nsiǝkɔ ntsyǝ mi . Nya mǝmbɔtɛyi mi nko , lenni nko ini .
Nya lǝ nsu nlɔ nsiǝkɔ ntsyǝ ntǝ mi nlosǝǝ , muusinkli mbǝ nkpa mi nsuko mɔ ɔflɔ , itǝ bǝ kaka minkpee , lǝ mi tsya lǝ bisiǝ mfó .
Biyi kusu ko ntɔ lǝ kaka mintɔ . ”
Toma átɛyi wǝ nkǝ , “ Bonamute , bunyi kaka fantɔ . Nya ntsyǝ buuyifo bote kusu ko bɔɔyɛ bubǝ fǝ aflɔ ? ”
Yesu ǝtǝ wǝ mbuayɛ nkǝ , “ Mɔ ni kusu komǝ , sitinti siamǝ ku nkpǝ bomǝ . Kuutsyuǝ saa embubǝ Anto ǝmǝ ɔflɔ lǝ woanyɛ lǝ mɛ ǝsuǝ . ”
Yesu átɛyi mǝ nkǝ , “ Mɔmɔ ǝmǝ bimfi biinyi mɛɛ , bíote mɔ Anto ǝmǝ tsya . Nya idu mɔmɔ ɛntɔɔ , bifi biyi wǝ nya bíkǝnyǝ wǝ tsya . ”
Filipo átɛyi wǝ nkǝ , “ Bonamute , te bo Anto ǝmǝ ete imi bo . ”
Yesu átɛyi wǝ nkǝ , “ Filipo , kokooko ǝmǝ minkpe mi lǝ ɔflɔɔ , ete binyi mɛ tɔ ? Nwǝ ke díkǝnyǝ mɛɛ , ǝnyǝ mɔ Anto ǝmǝ tsya nɛ . Ntsyǝ eso fanlɛ bɔtɛyi fǝnkǝ , ‘ Te bo Anto ǝmǝ ’ ?
Filipo , nyalɛ ámamfo ánɔ fǝ nkpe lǝ Anto ǝmǝ ǝsuǝ nya wuntsya nkpe lǝ mɛ ? Etiki nnya míntɛyi mii , mentsyi mɔ kosate ɔflɔ . Anto wǝ nkpe lǝ mɛɛ , leeyifo wǝ kosate eto keyifo .
Befo mɛ bɛnɔ lǝ ntɛyi mi minkǝ , nkpe lǝ Anto ǝmǝ ǝsuǝ , nya wuntsya nkpe lǝ mɛ . Lǝ biamfo bɛnɔɔ , befo bɛnɔ lǝ ayanisa nnya meeyifo mate eso .
Nlɛ mi bɔtɛyi sitinti minkǝ , nwǝ ke léfo mɛ ɔ́nɔɔ , ebuyifo asa nnya meeyifo . Sitinti , wuuyifo asa nnya nso nko kulaa tsya , itsyise ntɔ lɔ mɔ Anto ǝmǝ ɔflɔ .
Nya muuyifo lesa saa nǝ ke bɛtɔ lǝ mɔ diye ǝsuǝ ntǝ mi , bǝ lǝ babesǝ Anto ǝmǝ eto diye kato ɛyɛ lǝ Ubi ǝmǝ ǝsuǝ .
Lǝ bɛtɔ lesa saa lǝ mɔ diye ǝsuǝǝ , muuyifo ni ntǝ mi . ”
Yesu esi ɔ́tɛyi nkǝ , “ Lǝ biala mɛɛ , biutsyue mɔ afi koto .
Mɔɔtɔ Anto ǝmǝ lǝ utǝ mi Ɔwunsǝkotsyuǝ bamba wǝ luusiǝ ko mi lefe saa .
Wǝ ni Lɛwɔnɔ nǝ lǝǝlǝkǝ sitinti lǝ Onanto ǝsuǝ kate . Fɛɛ kawunsiǝ eto betidi ǝmbofo wǝ bunyǝ fɛ lǝ besu bǝtsyǝ wǝ lekpo . Fɛɛ mii , biyi Lɛwɔnɔ nǝmǝ itsyise usi ko mi nya onkpe lǝ mi ǝsuǝ .
“ Lɛ ndu lǝ mi ɔflɔɔ , memoonyani mi mate ntsyǝ fe bakɔbebi . Bomu muusinkli mbǝ mi ɔflɔ .
Lǝ lefe kliminti ǝsuǝǝ , kawunsiǝ eto betidi ensiembunyǝ mɛ . Fɛɛ mi ebunyǝ mɛ . Nya se minsi nkpǝ esoo , mi tsya ebusiǝ nkpǝ .
Lǝ lefe nǝmfóo , biunyǝ bitsyǝ lekpo biǝ nkpe lǝ Anto ǝmǝ ǝsuǝ , nya mi tsya nkpe lǝ mɛ , fe kase mintsya nkpe lǝ mi ǝsuǝ .
“ Utsyuǝ saa wǝ laafo mɔ afi nya woeyifo lǝ nnya ǝsuǝ , wǝ ni nwǝ laala mɛ nɛ . Mɔ Anto ebola nwǝ laala mɛ . Nya mintsya loola wǝ nya muulǝkǝ mɔ ǝsuǝ nte wǝ . ”
Nya Yuda , wǝ lenni Iskariot , lɛtɔ Yesu nkǝ , “ Bonamute , ntsyǝ fɛ ini bo mate ete fuulǝkǝ ǝsuǝ ate , nya fǝmbulǝkǝ ǝsuǝ ate kawunsiǝ eto betidi ? ”
Mfó nya Yesu dítǝ wǝ mbuayɛ nkǝ , “ Utsyuǝ saa ke laala mɛɛ , wuutsyue ditiki nǝ maate koto , nya mɔ Anto loola wǝ . Nya mɔ ku mɔ Anto ǝmǝ luubǝ bɔsɔnɔ wǝ , busiǝ wǝ lǝ ɔflɔ .
Utsyuǝ saa ke laanla mɛɛ , entsyue mɔ asatete koto . Nya asatete nnya bíkanɔɔ , enni mɔ kosate eto ale . Bomu mɔ Anto wǝ létsyese mɛ eto ale ini .
“ Mbɔtɛyi mi nyamfo kenke lǝ lefe minsi minkpe mi lǝ ɔflɔ .
Lɛwɔnɔ Kɛnkɛ nǝ ni Ɔwunsǝkotsyuǝ wǝ Onanto lootsyese lǝ mɔ diye ǝsuǝǝ , ebote mi lesa saa nya wooklomasǝ mi lesa saa nǝ míntɛyi mi .
“ Diyuǝ lǝ disiǝko mi . Nya mɔ diyuǝ mimfi minlɛ mi butǝ . Inni lǝ kase kawunsiǝ eto betidi lǝǝtǝ . Biǝntǝ lǝ ilǝ mi lǝ lɛkɔɛsi . Nya biante sikpi .
Bɛnɔ se míntɛyi mi miǝ , ‘ Nlɛ budu lǝ mi ɔflɔ , nya muusinkli mbǝ mi ɔflɔ . ’ Lǝ nnya ete biala mɛɛ , eni biunyǝ disuǝyuǝ bǝ ndu ntɔ lǝ Anto ǝmǝ ɔflɔ . Itsyise ɔmɔ oso mɛ .
Mbɔtɛyi mi nyamfo mɔmɔ fɛ lǝ ibǝ ibǝ , bǝ lǝ ibǝ ibǝ itǝǝ , lǝ befo bɛnɔ .
Mensiembofo mi etiki budinko kaklɛ itsyise kawunsiǝ kamfo eto oka lɛ bubǝ . Umbǝ ǝsuǝale lǝ mɛ ǝsuǝ .
Fɛɛ ele bǝ kawunsiǝ te nkǝ maala Anto ǝmǝ , nyaso meeyifo lǝ kase ɔ́tɛyi mɛ nkǝ nyifo . “ Mɔmɔɔ , bibǝ lǝ budu mfo . ”
“ Mɔ ni kudiyi tinti komǝ , nya mɔ Anto ni kudiyi komǝ eto ɔkuɛmfo ǝmǝ .
Waala mɔ kalɛ ka laannwɔ kǝlǝkǝ lǝ mɛ ǝsuǝ nya nka laanwɔ ebibii , waalɔ ke ǝsuǝ lǝ kase ufiebi lɔɔsɔ okpo ke bǝ lǝ kafo bɔnwɔ kukɔnɔ .
Mimii , bɔ́ɔlɔ mi ǝsuǝ bǝtsyǝ koko tsya , ɛyɛ lǝ asa nnya mínte mi eso .
Bɛkɔ lǝ mɛ lǝ mintsya lǝ nyifo lɔni ku mi . Kuyi eto ɔlɛ ǝmbofo bɔnwɔ lǝ wǝ mate ǝsuǝ , woofo bɔnwɔ lǝ ɔlɛ ǝmǝ akɔ lǝ kuyi komǝ ǝsuǝ . Nko ke biembofo ebibi bɔnwɔ lǝ biankɔ lǝ mɛ ǝsuǝ nɛ .
“ Mɔ ni kudiyi komǝ nɛ , nya mi ni ko kalɛ . Utidi wǝ ke lɛkɔ lǝ mɛɛ , nya mintsya lɛkɔ ku wǝǝ , ɛbɔnwɔ ebibi kpǝ . Itsyise biembofo kulesa buyifo lǝ mimbǝ lǝ mi .
Futsyǝ ke dimankɔ ku mɛɛ , booto wǝ bakpe fe uyilɛ nya wookoe ofiani ɔtɔni . Baakpa kalɛ kamfo eto okle kǝtsyǝ ditsyu kakpe lǝ ute katonsǝ .
Lǝ biyifo lɔni ku mɛ nya mɔ etiki tsya nkpe lǝ mii , bɛtɔ lesa saa nǝ ke lefe itǝ mi , ete biofo ni .
Mɔ Anto eto diyǝnde ni bǝ lǝ bɛnwɔ ebibi kpǝ , nya ɛyɛ lǝ nyamfo ǝsuǝǝ , nnya yuulǝkǝ ete bǝ biyifo mɔ bakasebi nɛ .
Maala mi fe kase mɔ Anto laala mɛ . Nyaso bitǝ lǝ mɔ lelabi lǝ lɛkɛ mi lǝ ǝsuǝ .
Lǝ bitsyue mɔ afi kotoo , mɔ lelabi itǝ mi ebɔkɔ lǝ mi fe kase mintsya leetsyue mɔ Anto koto , nya mintsyimɛ lǝ wǝ lelabi ǝsuǝ lefe saa .
“ Nlɛ mi asa nyamfo bɔtɛyi bǝ lǝ disuǝyuǝ nǝ nkpe lǝ mɛɛ , lǝ lɛkɛ mi tsya lǝ ǝsuǝ lɛflɔ .
Kɔfi ko minlɛ mi butǝ ni nkǝ bela bǝtsyuǝ fe kase maala mi .
Lelabi nǝ utidi loofo bufi kǝtǝ wǝ bayɛtsyuǝ enso kenke ni bǝnkǝ lǝ ufi wǝ nkpǝ utǝ lǝ mǝ disi .
Lǝ biyifo lǝ mɔ afi ǝsuǝǝ , ete bǝ biyifo mɔ bayɛtsyuǝ .
Mensiembokpo mi miǝ mɔ beyifoyifo mɔmɔ , itsyise nwǝ leeyifo utidi bamba eto keyifo aante asa nnya wǝ onamute leeyifo . Bomu maakpo mi miǝ mɔ bayɛtsyuǝ . Itsyise asa nnya kenke mínɔ mintsyiko mɔ Anto ɔflɔɔ , mbɔtɛyi mi nnya .
Inni mi díkǝlǝkǝ mɛ . Bomu mɔ dílǝkǝ mi . Nya nlǝkǝ mi miǝ lǝ bisu bɛnwɔ ebibi kpǝ , nya ebibi nnya biɔnwɔɔ , lǝ itsyǝ lefe saa . Itǝ bǝ lesa saa nǝ biɔtɔ Anto lǝ mɔ diye ǝsuǝǝ , wuutǝ mi ni .
Lǝ nyaso kɔfi ko minlɛ mi butǝ ni nkǝ bela mi bǝtsyuǝ . ”
Yesu ésukosǝ nkǝ , “ Lǝ kawunsiǝ eto betidi eekisi mii , bete biǝ mɔ baka bukisi nko .
Lǝ kawunsiǝ kamfo eto betidi binii , eni boola mi fe mǝ ke . Fɛɛ nlǝkǝ mi ntsyiko kawunsiǝ kamfo eto betidi nti nyaso binsini mǝ bale . Nyamfo eso beekisi mi nɛ .
Bekloma ditiki nǝ míntɛyi mi minkǝ , ‘ Ndomunyǝ saa ammɔ kaso wǝ onamute . ’ Lǝ betidi ǝńyǝ mɛ lǝ ǝsuǝǝ , bete biǝ boońyǝ mi tsya lǝ ǝsuǝ . Lǝ bétsyue mɔ etiki kotoo , bootsyue mi ale tsya koto .
Fɛɛ booyifo mi nyamfo kenke lǝ mɔ disi eso , itsyise benyi futsyǝ létsyese mɛ .
Lǝ nnya ete mǝmbǝ ntɛyi mǝ kulesaa , eni bǝmbolo mǝ lebua yifoyifo eto dikpi . Fɛɛ mɔmɔɔ , béyifo lebua nya taflatsyɛ saa ensibǝ booto bǝ bánte .
Utsyuǝ saa wǝ leekisi mɛɛ , eekisi mɔ Anto tsya .
Lǝ nnya ete ményifo keyifo ka kuutsyuǝ saa dímenyifo tɔ únyǝ lǝ mǝ ntii , eni bǝmbolo mǝ lebua yifoyifo eto dikpi . Fɛɛ bǝnyǝ asa nnya mínyifo , tsyaa balɛ mɔ ku mɔ Anto kenke bukisi .
Ele bǝ nyamfo bǝ itǝ nko bǝ lesa nǝ báwɔni bákpe lǝ mǝ kɔfi eto kukue ǝsuǝǝ , lǝ ibǝ itǝ nko bǝ , ‘ Bukisi bimba ete békisi mɛ . ’
“ Lǝ nyasoo , mootsyese mi Lɛwɔnɔ Kɛnkɛ nǝ ni Ɔwunsǝkotsyuǝ itsyi lǝ Onanto ɔflɔ . Wǝ luulǝkǝ sitinti lǝ Onanto ǝsuǝ ote . Lefe nǝ utsyi Anto ǝmǝ ɔflɔ ubǝǝ , wuudi adansiǝ lǝ mɛ ǝsuǝ utǝ mi .
Mi tsya badansiɛ biudi bitǝ mɛ , itsyise bekpe lǝ mɔ ɔflɔ idu taa kasɔ ketsyikokɔ ke .
“ Ntɛyi mi etiki nyamfo kenke bǝ lǝ betidi lǝ bayɛ butǝ lǝ ani lǝ elo mi lǝ mi bofokanɔ ǝsuǝ .
Boolǝkǝ mi lǝ mǝ nti lǝ katsyakɔ , nya lefe ebubǝ nǝ lǝ utsyuǝ lɛ mi bolo tsyaa , wuubu nkǝ ɔlɛ Onanto busumu lǝ nnya ǝsuǝ .
Betidi ebuyifo mi nyamfo eto okle , itsyise benyi mɛ nye Anto ǝmǝ tsya .
Bomu mbɔtɛyi mi nyamfo ntɔnsǝ bǝ lǝ lefe nǝmǝ áyo bǝ beyifo nnya nkoo , lǝ bekloma biǝ ntɛyi mi nnya nko . “ Mántɛyi mi nyamfo lǝ kasɔ ketsyikokɔ itsyise nkɛ mi lǝ ɔflɔ lefe nǝmfo .
Fɛ mɔmɔɔ , ntɔ lǝ nwǝ létsyese mɛ ɔflɔ . Fɛɛ mi kuutsyuǝ saa anlɛ mɛ bɔtɔ nkǝ sieti mintɔ .
Nya se míntɛyi mi nyamfoo , mi ketu eyi ku nkuɛnlo .
Fɛɛ nlɛ mi bɔtɛyi sitinti minkǝ , ɛlɛkɛ itǝ mi bǝ ndu lǝ mi ɔflɔ . Itsyise lǝ mensuu , Ɔwunsǝkotsyuǝ ǝmǝ embubǝ mi ɔflɔ . Fɛɛ lǝ nsuu , mootsyese wǝ mi .
Nya lǝ ubǝǝ , wuulǝkǝ ote kawunsiǝ eto betidi ekpa wue bate bǝ bánya kusu lǝ lesa nǝ ni lebua ku lesa nǝ ni kasɛɛ yifoyifo ku lesa nǝ ni Onanto eto lekpo kpokpo .
Bembote lesa nǝ ni lebua itsyise bámfo mɛ bánɔ eso .
Nya boonyǝ bǝtsyǝ lekpo se banyɛ lǝ kusu sɛɛ komǝ ǝsuǝ , itsyise ntɔ lǝ Anto ǝmǝ ɔflɔ nya biensiembunyǝ mɛ bio .
Nya bebote lesa nǝ ni lekpo kpokpo itsyise Onanto ébolo kawunsiǝ kamfo eto ǝsuǝalenyǝ ǝmǝ dikpi koko .
“ Asa kpǝ si ekpe nnya ele bǝ ntɛyi mi . Fɛɛ yooso mi butsyi mɔmɔ .
Fɛɛ lefe nǝ Lɛwɔnɔ nǝ lǝǝlǝkǝ sitinti lǝ Onanto ǝsuǝ kate ǝbǝǝ , diutǝ bete sitinti siamǝ kenke itsyi lǝ Onanto ɔflɔ . Nya wǝǝmbɔtɛyi kulesa lǝ wǝ ǝsuǝale ǝsuǝ . Bomu wɔɔtɛyi mi lesa nǝ waanɔ ku nnya lǝǝbǝ bubǝ .
Wuutǝ babesǝ mɔ diye kato itsyise wuulǝkǝ lesa nǝ ófo utsyiko mɔ ɔflɔ ote mi .
Lesa saa nǝ ni Anto ǝmǝ eto lelee , eyifo mɔ lele . Nyaso míntɛyi mi minkǝ Lɛwɔnɔ nǝmǝ ebufi lesa nǝ mintǝ wǝ ubǝ ote mi . ”
Yesu esi ɔ́tɛyi nkǝ , “ Ibu sɛkɛ biensiembunyǝ mɛ bio , nya lǝ lefe sɛkɛ kama bisi biunyǝ mɛ . ”
Mfó nya wǝ bakasebi bǝtsyuǝ lɛtɔ mǝ bǝtsyuǝ bǝnkǝ , “ Nya ɔ́tɛyi mfo eto kasɔ nkpǝ ? Ɔ́tɛyi bo nkǝ , Ibu sɛkɛ boensi embunyǝ wǝ bio . Nya sɛkɛ tsya lǝ nnya kamaa , busi buunyǝ wǝ . Nya usi ɔ́tɛyi bo tsya nkǝ , ‘ Itsyise ntɔ lǝ Anto ǝmǝ ɔflɔ . ’
Nnya ɔ́tɛyi nkǝ , ‘ Ibu sɛkɛ , ’ eto kasɔ ni be ? Bóannɔ lesa nǝ ɔnlɛ bɔtɛyi eto kasɔ ! ”
Yesu áte nkǝ etiki ǝtsyuǝ kpe bála lǝ batɔ wǝ . Nyaso ɔ́tɛyi mǝ nkǝ , “ Ntɛyi minkǝ ibu sɛkɛ biensi embunyǝ mɛ bio , nya sɛkɛ lǝ nnya kamaa , bisi biunyǝ mɛ bio . Etiki nyamfo bɛnlɛ bɔlɛ kabe lǝ mi bǝtsyuǝ nti lee ?
Sitinti minlɛ mi bɔtɛyi minkǝ biuwi kaminsǝku , bilǝkǝ binǝntu . Fɛɛ kawunsiǝ eto betidi luunyǝ disuǝyuǝ . Nya mii , nkuɛnlo ebumuǝ mi , fɛɛ mi nkuɛnlo bomǝ ebofiani disuǝyuǝ .
Lǝ usio labe kolee , woakɛ lǝ bulǝ ǝsuǝ itsyise ɔlɛ kanyi bunyǝ . Fɛɛ lǝ óle ubi ǝmǝ ólosǝǝ , woata kanyi ka únyǝ ǝsuǝ , itsyise wǝǝnyǝ disuǝyuǝ nkǝ óle ubi ókpe lǝ kawunsiǝ .
Nko seka inte itǝ mi tsya nɛ . Mɔmɔɔ , bekpe lǝ nkuɛnlo ǝsuǝ . Fɛɛ muunyǝ mi bio . Nya disuǝyuǝ luuyi mi akɔɛsi kenke , disuǝyuǝ nǝ eto okle kuutsyuǝ saa lǝmbofo bofo ketsyiko mi ani kulefe .
“ Lǝ diyi nǝmǝ ayoo , biembɔtɔ mɛ kulesa . Itsyise nlɛ mi bɔtɛyi sitinti miǝ lesa nǝ ke biɔtɔ mɔ Anto lǝ mɔ diye ǝsuǝǝ , wuufi ni utǝ mi .
Ibǝ ese mɔmɔɔ , bíantɔ tɔ kulesa lǝ mɔ diye ǝsuǝ . Bɛtɔ ete lǝ utǝ mi lǝ mi disuǝyuǝ lǝ lɛflɔ lelo .
“ Ndi mi etiki ɛyɛ lǝ akpa ǝsuǝ . Fɛɛ lefe ebubǝ nǝ mensiembudi mi etiki nyɛnko lǝ akpa ǝsuǝ . Bomu muudi mi etiki wuee itsyi lǝ Anto ǝmǝ ǝsuǝ .
Lǝ lefe nǝmǝ ayoo , bɛtɔ wǝ asa lǝ mɔ diye ǝsuǝ . Minlɛ bɔtɛyi miǝ mɔɔ , mɔɔtɔ ntɛ mi .
Itsyise Anto ǝmǝ kosate aala mi . Waala mi itsyise mi tsya aala mɛ , nya béfo bɛnɔ biǝ Onanto ɔflɔ mintsyi mímbǝ .
Sitintii , Anto ǝmǝ ɔflɔ mintsyi mímbǝ kawunsiǝ , nya mɔmɔ nsi nlɛ budu lǝ kawunsiǝ kesu Anto ǝmǝ ɔflɔ . ”
Nya wǝ bakasebi lɛtɛyi wǝ nkǝ , “ Mɔmɔɔ , efe alɛ etiki budi kakpasǝ wuee , insini lǝ akpa ǝsuǝ .
Mfe ko bote boǝ eyi lesa saa , nya yensife bǝ kuutsyuǝ saa si ɔtɔ fǝ etiki eto kasɔ . Nyamfo mate ǝtǝ bofo bɔnɔ boǝ Onanto ɔflɔ fétsyi . ”
Mfó Yesu lɛtɔ mǝ nkǝ , “ Mɔmɔ alɛ befo bɛnɔ ?
Lefe lɛ bubǝ , nya díubǝ tsya lélo nǝ boosensǝ mi nya utsyuǝ saa luusu wǝ umǝ beyani mɔ mate bitsyǝ . Fɛɛ lǝ sitintii , yembuyifo mɔ mate . Itsyise Anto ǝmǝ si ko mɛ .
Ntɛyi mi nyamfo lǝ binyǝ diyuǝ se biyifo lɔni ku mɛ eso . Kawunsiǝ eto betidi ebutǝ binyǝ kanyi . Fɛɛ bińyǝ kekleke ! Itsyise mbutǝkǝ kawunsiǝ kamfo kato ! ”
Se Yesu lɛtɛyi mǝ nyamfo ólosǝǝ , óbesǝ ǝnǝmi kato nya ɔ́tɛyi nkǝ , “ Nto , lefe nǝmǝ éboyo . Besǝ fǝ Ubi eto diye kato bǝ lǝ fǝ Ubi tsya lǝ obesǝ fǝ diye kato .
Itsyise éfi ǝsuǝale kenke ǝtǝ wǝ lǝ kawunsiǝ eto betidi kenke ǝsuǝ bǝ mba kenke féfi fǝtǝ wǝǝ , lǝ utǝ mǝ nkpǝ manlo .
Nya nkpǝ manlo ni bǝ lǝ betidi lǝ bate fǝ , fǝ nwǝ hã mate ni Onanto kosate ǝmǝ nya lǝ bate Yesu Kristo wǝ fátsyese .
Mbesǝ fǝ diye kato nte lǝ betidi nti . Nya mínyifo keyifo ka fákpe mɛ lǝ kɔni fǝ nyifo lǝ kawunsiǝ mínlosǝ .
Mɔmɔɔ , Nto , besǝ fǝ Ubi eto diyǝnde kato lǝ fǝ ǝnǝmi , diyǝnde nǝ ǝsuǝ mínkɛ ku fǝ fɛ béyifo kawunsiǝ .
“ Ntǝ miǝ mba fǝlǝkǝ fǝtǝ mɛ lǝ kawunsiǝ eto betidi ntii , te fǝ . Fǝ bale beni nya féfi mǝ fǝtǝ mɛ nya bétsyue fǝ ditiki koto .
Nya mɔmɔɔ , beyi bǝ lesa saa nǝ féfi fǝtǝ mɛɛ , etsyi fǝ ɔflɔ .
Mfi kɛnyɛ ka fǝtǝ mɛ fǝ nsu ntɛyi mǝ nsuko mǝ nya báfo ke . Nya beyi sitinti bǝ fǝ ɔflɔ mintsyi , nya fǝ ni nwǝ létsyese mɛ .
Nlɛ ola boto lǝ mǝ disi , minlɛ ola boto lǝ kawunsiǝ eto betidi kenke eto disi . Bomu lǝ mba féfi fǝtǝ mɛ eto disi , itsyise fǝ kosate eto bale beni .
“ Mba kenke ni mɔ bale eyifo fǝ bale , nko ke fǝ bale tsya diyifo mɔ bale nɛ . Nya mɔ diyǝnde lébe kato ɛyɛ lǝ mǝ ǝsuǝ .
Mɔmɔɔ , nlɛ fǝ ɔflɔ bubǝ . Minsibǝ lǝ kawunsiǝ mfo . Fɛɛ mǝǝ , besi bakpe lǝ ke . Anto Kɛnkɛ , fǝ kosate fi fǝ diye eto ǝsuǝale nnya fǝtǝ mɛ abe mǝ bǝ lǝ beyifo bani fe kase bo ku fǝ diyifo bani .
Lefe nǝ mínkɛ lǝ mǝ ɔflɔɔ , nlɛ mǝ wɛkɛkɛkɛkɛ nya mínse mǝ ɛyɛ lǝ diye nǝ fǝtǝ mɛ ǝsuǝ . Nse mǝ , itǝ bǝ kuutsyuǝ saa mánnya lǝ mǝ nti , enso utidi wǝ ele bǝ onya kokooko , bǝ lǝ nnya báwɔni bákpe lǝ Awɔnisa Kɛnkɛ eto Kukue ǝsuǝ lǝ ibǝ itǝ .
“ Nya mɔmɔɔ , nlɛ fǝ ɔflɔ bubǝ . Ntɛyi nyamfo lǝ kawunsiǝ bǝ lǝ mǝ tsya lǝ beyi kenke lǝ mǝ akɔɛsi ku mɔ disuǝyuǝ nǝ minlɛ bunyǝ .
Mbe fǝ ditiki nǝmǝ letsya ntǝ mǝ , nya benni kawunsiǝ kamǝ eto bale fe kase mintsya lenni kawunsiɛ kamfo eto ole ke . Lǝ nyasoo , kawunsiǝ kamǝ eekisi mǝ .
“ Minlɛ bɔtɔ miǝ lǝkǝ mǝ lǝ kawunsiǝ kamǝ . Bomu nlɛ bɔtɔ miǝ lǝ ase mǝ , ǝlǝkǝ mǝ etsyiko Obuale ǝmǝ eto ani .
Fe kase minni kawunsiǝ kamfo eto olee , nko ke mǝ tsya lenni kawunsiǝ kamfo eto bale nɛ .
Yifo mǝ kɛnkɛ lǝ sitinti siamǝ ǝsuǝ , itsyise fǝ ditiki nǝmǝ eyifo sitinti .
Ntsyese mǝ kawunsiǝ fe kase fintsya létsyese mɛ kawunsiǝ seka .
Lǝ mǝ esoo , nyifo mɔ ǝsuǝ kɛnkɛ ntǝ fǝ , bǝ lǝ mǝ tsya lǝ beyifo kɛnkɛ lǝ sitinti siamǝ ǝsuǝ .
“ Minlɛ nyamfo bɔtɔ kǝtǝ mǝ mate , bomu nlɛ bɔtɔ kǝtǝ mba kenke loofo mɛ banɔ ɛyɛ lǝ fǝ Ditiki Sɛɛ nǝmǝ mǝ bɔɔtɛyi ǝsuǝ .
Anto , nlɛ bɔtɔ miǝ lǝ ǝtǝ bǝ lǝ beyifo bani fe kase fankpe lǝ mɛ nya mintsya nkpe lǝ fǝ ǝsuǝ . Tǝ lǝ beyifo bani ku bo bǝ lǝ kawunsiǝ eto betidi lǝ bafo banɔ bǝ fǝ uni létsyese mɛ .
“ Ntǝ mǝ diyǝnde nǝ eto okle ke fǝtǝ bǝ lǝ mǝmblɛ lǝ beyifo bani fe kase bo fǝ diyifo bani .
Nkpe lǝ mǝ , nya fintsya nkpe lǝ mɛ . Tǝ lǝ beyifo bani kenke bǝ lǝ kawunsiǝ eto betidi lǝ bate bǝ fǝ létsyese mɛ nya faala mǝ fe kase faala mɛ .
“ Anto , nla miǝ mba féfi fǝtǝ mɛ lǝ bǝsiǝ mɛ lǝ ɔflɔ lǝ kaka minsi bǝ lǝ bǝnyǝ mɔ diyǝnde , diyǝnde nǝ fǝtǝ mɛ itsyise ála mɛ fɛ béyifo kawunsiǝ .
“ Anto Sɛɛ , kawunsiǝ eto betidi enyi fǝ , fɛɛ mɔ yi fǝ nya mba mfo tsya yi bǝ fǝ létsyese mɛ .
Ntǝ báte fǝ wuee , nya muutǝ besi bate fǝ eso nko , bǝ lǝ lelabi nǝ féfi fǝtǝ mɛɛ , lǝ lɛkɛ lǝ mǝ nya lǝ mintsya lǝ nkɛ lǝ mǝ . ”
Se Yesu léto ola ǝmfo ólosǝǝ , wǝ ku wǝ bakasebi édu mfó nya báyɛ lǝ Kidron eto utukplo bésu kaka nnuɛbi eto eyi eto ɔkuɛ kɛkɛ utsyuǝ lɛkɛ . Nya Yesu ku wǝ bakasebi dídufǝ mfó .
Yuda wǝ dídu wǝ utǝǝ , áte mfó itsyise lefe kpǝǝ , Yesu ku wǝ bakasebi ála disi busu kakpe mfó .
Nyasoo , Yuda áyɛnko Romafɔ eto bamamanyǝ ku mba laase Disumuyo eto betsyuǝ , ba besumunyǝ ninǝ ku Farisifɔ létsyese nya ókpa mǝ úsuko ɔkuɛ kɛkɛ ǝmǝ . Bétsyi bemakǝ ku kakandiɛ ku atɛ .
Se Yesu léte asa nnya kenke lǝǝbǝ wǝ bubǝ lǝ ǝsuǝ esoo , ɔ́bɔ úbǝ ótsyako mǝ nya ɔ́tɔ mǝ nkǝ , “ Owoe bɛnlɛ bɔbɛbɛ ? ”
Bǝtǝ mbuayɛ bǝnkǝ , “ Yesu Nasaretnyǝ ǝmǝ . ” Ɔ́tɛyi mǝ nkǝ , “ Nyǝ mɔ ni wǝ mfo . ” Yuda wǝ dídu wǝ útǝ tsya ńyǝ mǝ lenti .
Lefe nǝ Yesu dítǝ mǝ mbuayɛ nkǝ , “ Nyǝ mɔ ni wǝ mfoo , ” bésinkli kama kama nya bédu bánɔ .
Usi ɔ́tɔ mǝ nkǝ , “ Owoe bɛnlɛ bɔbɛbɛ ? ” Bǝtǝ mbuayɛ bǝnkǝ , “ Yesu Nasaretnyǝ ǝmǝ . ”
Mfó nya Yesu lɛtɛyi mǝ nkǝ , “ Mɔ́tɛyi mi koko minkǝ , nyǝ mɔ ni wǝ mfoo . Nyaso lǝ mɔ uni bɛnlɛ bɔbɛbɛɛ , bitǝ lǝ mbamfo lǝ bedu . ”
Ɔ́tɛyi nyamfo nko , bǝ lǝ lesa nǝ úkatɛyi kokoo , lǝ ibǝ itǝ sitinti nkǝ , “ Nto , mányansǝ mba féfi fǝtǝ mɛ eto lɛ ɔni lǝ mǝnti . ”
Mfó Simon Petro dínǝ kalande nǝ untsyi úlǝkǝ lǝ akpatsya , nya ówe Usumunyǝ Ninǝ Kenke eto uyifoyifo eto kodianito úfǝ . Ndomunyǝ ǝmǝ eto diye ni Malko .
Fɛɛ Yesu átɛyi Petro nkǝ , “ Fi fǝ kalande kamǝ akpe lǝ akpatsya kafo ! Bubu febu fǝ yanle bǝ nnǝ lesa nǝ nkpe lǝ kanyi eto lɛkɔbe nǝ mɔ Anto dítǝ mɛ ? ”
Nyamfo eto kamaa , Romafɔ eto bamamanyǝ eto ditsyukpa ku mǝ ɔtɔnkotɔnko ku Yudafɔ eto batɔnkpe bǝtsyuǝ ǝmuǝ Yesu lǝ ǝsuǝale ǝsuǝ bákle .
Tutɛɛ , bákpa wǝ bésuko Annas ɔflɔ . Annas ǝmfo eyifo Kayafa eto usiǝanto . Nya Kayafa ǝmfo ni Usumunyǝ Ninǝ Kenke wǝ díyifo kesumu eto keyifo lɛlɛ itǝ nǝmfó .
Kayafa ǝmfo ni nwǝ lɛlɛ Yudafɔ eto beninǝ kɔlɛ nkǝ ɛlɛkɛ eso bǝ utidi ɔni kpǝ lǝ betidi ba tã eto kɛnyɛ .
Simon Petro ku okasebi bamba ǝtǝkǝko Yesu kama . Okasebi bamba ǝmfo eyifo Usumunyǝ Ninǝ Kenke eto utidiyiyi , nyaso wǝ dítǝkǝko Yesu bésu Usumunyǝ Ninǝ Kenke eto diyo ,
Fɛɛ Petroo , ǝńyǝ lǝ kesie . Okasebi bamba ǝmǝ ésinkli úbǝ údi etiki ku usiobi wǝ díńyǝ lǝ kesie kɛnyɛ mfó , nya útǝ nkǝ Petro tsya dufǝ lǝ diyo nǝmǝ kafo .
Mfó nya usiobi ǝmǝ lɛtɔ Petro nkǝ , “ Fintsya , osani ǝmfo eto bakasebi eto ɔni fenii , lee ? ” Mfó Petro dítǝ mbuayɛ nkǝ , “ Owo , minni ! ”
Nya se lɛyɔ nlɛ mǝ esoo , beyifobi ku mba laase mfó átsyaka ute nya bǝńyǝ banlɛ bɔyifǝ . Nya Petro tsya lɛnyi úsu úńyǝ lǝ mǝ ɔflɔ mfó ɔnlɛ ute ǝmǝ bɔyifǝ .
Lefe nǝmfóo , Usumunyǝ Ninǝ Kenke ákatɔ Yesu asa itsyi lǝ wǝ bakasebi ku asa nnya waate ǝsuǝ .
Yesu ǝtǝ mbuayɛ nkǝ , “ Meedi betidi ba tã etiki lǝ obia lǝ kusǝ komǝ kenke eto ǝnǝmi lefe saa . Maate asa lǝ Disumuyo ku lǝ ntsyakɔ kaka Yudafɔ kenke lǝǝbǝ katsya . Méndi etiki saa kulefe lǝ kabiɔkɔ .
Nya beso ini mɔ fanlɛ etiki nyamfo bɔtɔ ? Tɔ betidi bamfo lesa nǝ míntɛyi mǝ . Beyi lǝsanǝ míntɛyi . ”
Se Yesu lɛtɛyi nyamfo , mba laase mfó eto ɔni ko lɛsɔ wǝ lǝ kotosi nya ɔ́tɔ Yesu nkǝ , “ Ntsyǝ feebu fɛ feedi Usumunyǝ Ninǝ Kenke ǝmǝ etiki nko ? ”
Yesu ǝtǝ wǝ mbuayɛ nkǝ , “ Lǝ ndi etiki bua ǝtsyuǝǝ , tɛyi utsyuǝ saa mfo lǝ ɔnɔ lesa nǝ ini . Fɛɛ lǝ méndi etiki bua saa , beso fásɔ mɛ ? ”
Mfó nya Annas dífi Yesu wǝ disi ɔkɛ lǝ bokle lǝ ukuǝ ǝsuǝǝ , ótsyese Usumunyǝ Ninǝ Kenke Kayafa ɔflɔ .
Lefe nǝmfóo , Simon Petro si uńyǝ mfó ɔlɛ ute bɔyifǝ . Nyaso bafɛfɛ ba díńyǝ mfó lɛtɔ wǝ bǝnkǝ , “ Fintsya , ini osani ǝmǝ eto bakasebi eto ɔni fenii , lee ? ” Mfó Petro áni nya ɔ́tɛyi nkǝ , “ Owo lo , minni mǝ ɔni ! ”
Mfó nya Usumunyǝ Ninǝ Kenke eto ndomunyǝ ɔni eto ɔyimi wǝ eto koto Petro léwe lɛtɔ wǝ nkǝ , “ Inni fǝ uni mínyǝ lǝ ɔkuɛ mfó lee ? ”
Petro esi útudi kɛnyɛ ɔ́tɛyi nkǝ , “ Owo lo ! ” Lamfolamfoo , nya ukusɛ dítǝ kɛnyɛ .
Olesiǝnto ǝmfóo , bákpa Yesu lǝ Kayafa eto diyo bésuko Romafɔ eto Aba eto Unyɛsiǝ eto kǝsiǝkɔ . Fɛɛ Yudafɔ bamǝ méndufǝ mfó , itsyise bánla bǝ bakpe mǝ ǝsuǝ kɔfiɔ fɛ lǝ bedi Ukpǝ Ása Bo Ɔ́yila eto Diyisɛɛ nǝmǝ .
Lǝ nyamfo esoo , Pilato ábɔ úbǝ ótsyako mǝ lǝ kesie kɛnyɛ mfó , nya ɔ́tɔ mǝ nkǝ , “ Nte kabua ka osani ǝmfo díyifo ? ”
Bǝtǝ wǝ mbuayɛ bǝnkǝ , “ Lenni kabua kplɛ kukǝtsyuǝ úyifo , eni boǝmbokpa wǝ boboko fǝ ɔflɔ . ”
Nyaso Pilato átɛyi mǝ nkǝ , “ Nyalɛ bekpa wǝ bisuko lǝ mi kosate lǝ bisu bekponko wǝ lekpo lǝ mi kosate eto afi ǝsuǝ . ” Bǝtǝ mbuayɛ bǝnkǝ , “ Bǝntǝ bo kusu bǝnkǝ bokponko kuutsyuǝ saa lekpo bolo wǝ dikpǝnkpi . ”
Asa nyamfo ǝbǝ nko bǝ lǝ lesa nǝ Yesu lɛtɛyi itsyi lǝ ukpǝ wǝ eto okle wǝǝbǝ bukpǝ lǝ ibǝ itǝ nko sitinti .
Mfó nya Pilato dísinkli úsu údufǝ wǝ lekanyo mfó , nya ókpadi Yesu ɔ́tɔ wǝ nkǝ , “ Fǝ ni Yudafɔ eto Oka ǝmǝ ? ”
Yesu ǝtǝ wǝ mbuayɛ ɔ́tɔ wǝ nkǝ , “ Fǝ kosate ete nlɛ mɛ etiki nyamfo bɔtɔ lee , betidi bamba lɛtɛyi fǝ nko itsyi lǝ mɛ ǝsuǝ ? ”
Pilato ǝtǝ mbuayɛ nkǝ , “ Ebu fǝ Yudanyǝ mini ? Mi kosate eto betidi ku besumunyǝ ninǝ dífi fǝ bákpe mɛ lɛ kɔni . Be féyifo ? ”
Yesu ǝtǝ mbuayɛ nkǝ , “ Mɔ sekakedikɔ mentsyi kasɔ mfo . Lǝ nya ete mɔ sekakedikɔ dítsyi kasɔ mfo ini , eni mɔ batɔnkpe ebota mɛ disi bǝlǝkǝ mɛ betsyiko Yudafɔ eto ani . Fɛɛ mɔ sekakedikɔ mentsyi kawunsiǝ mfo . ”
Se ɔ́tɛyi wǝ nko , Pilato átɔ wǝ nkǝ , “ Nyalɛ Oka feni ? ” Mfó Yesu lɛtɛyi wǝ nkǝ , “ Fǝ nlɛ bɔtɛyi fǝ Oka mini . Nyamfo eso bale mɛ mímbǝ kawunsiǝ nɛ , bǝ lǝ mbǝ nlǝkǝ sitinti siamǝ nte . Nya utsyuǝ saa ke lǝǝtǝkǝko sitinti siamǝǝ , aanɔ lesa nǝ maatɛyi . ”
Pilato átɔ wǝ nkǝ , “ Nya be ni sitinti siamǝ ? ” Se Pilato lɛtɛyi nyamfo ólosǝǝ , úsinkli úsu Yudafɔ ɔflɔ lǝ lekple nya ɔ́tɛyi mǝ nkǝ , “ Mǝnnyǝ kabua saa lǝ wǝ ǝsuǝ lǝ nnya eso ele bǝ nlo wǝ dikpi .
Fɛɛ lǝ mi lekpa ǝsuǝǝ , lǝ éyo Ukpǝ Ása Bo Ɔ́yila eto Diyi eto didifee , ele bǝ nlǝkǝ mba bákpe lǝ diyo eto ɔni ntǝ mi . Nyaso bela biǝ nyani Yudafɔ eto Oka ǝmǝ ntǝ mi ? ”
Mfó nya mǝmblɛ léfã bátɛyi bǝnkǝ , “ Owo lo ! Inni nwǝ mfo , bomu Baraba ! ” Nya Baraba ǝmfo eyifo nwǝ létaka úńyǝ lǝ aba ǝsuǝ .
Nyaso Pilato ǝtǝ bákpa Yesu bédunko nya báblɛ wǝ fefe ku katambo .
Nya bamamanyǝ bamǝ dífi biyu eto kalɛmɛ béyifo lekpakpa béti wǝ lǝ disi . Nya béfi kafia sia béti wǝ fe Oka seka .
Nya lǝ bányi bésu wǝ ɔflɔɔ bákatɛyi wǝ bǝnkǝ , “ Yuu , yuuduu ! Yudafɔ eto Oka o-o ! ” Nya lǝ bátɛyi wǝ nkoo , bákanyi kafi wǝ kasɔ wǝ lǝ atosi .
Pilato esi ɔ́bɔ úsu sitiditu nǝmǝ ɔflɔ lǝ lekple nya ɔ́tɛyi mǝ nkǝ , “ Bebe , mookpa wǝ mboko mi lǝ bete biǝ mǝnnyǝ kabua saa ka úyifo bǝ lǝ nlo wǝ dikpǝnkpi . ”
Nyaso Yesu ábɔ úbǝ lekple mfó , ku biyu eto lekpakpa lǝ wǝ disi nya onkpe awusia kǝntsyɛ . Mfó Pilato átɛyi mǝ nkǝ , “ Bebe ! Nyǝ utidi ǝmǝ ńyǝ mfo ! ”
Se besumunyǝ ninǝ ku mba laase Disumuyo dínyǝ wǝǝ , báfa bátɛyi bǝnkǝ , “ Sɔ wǝ amanklasǝ lǝ uyikabie ǝsuǝ ! Sɔ wǝ amanklasǝ lǝ uyikabie ǝsuǝ ! ” Pilato átɛyi mǝ nkǝ , “ Mi kosate kpa wǝ bisuko , lǝ bisu bɛsɔ wǝ lǝ uyikabie ǝsuǝ . Mǝnnyǝ lebua saa lǝ wǝ ǝsuǝ nǝ eso moolo wǝ dikpǝnkpi . ”
Yudafɔ bamǝ ǝtǝ mbuayɛ bǝnkǝ , “ Bokpe kɔfi ko léte nkǝ ele bǝ ukpǝ . Itsyise ɔ́tɛyi nkǝ uyifo Onanto eto Ubi . ”
Lefe nǝ Pilato lɛnɔ nnya bátɛyi mfoo , sikpi esi símuǝ wǝ sekpe .
Usinkli údufǝ lekayo nǝmǝ nya ɔ́tɔ Yesu nkǝ , “ Se fetsyi ? ” Fɛɛ Yesu mǝntǝ wǝ mbuayɛ saa .
Pilato átɔ wǝ nkǝ , “ Nyalɛ , bɔni fani fǝ embudiko mɛ etiki ? Lee enyi fǝ nkpe ǝsuǝale moofo butǝ miǝ bayani fǝ nye basɔ fǝ lǝ uyikabie ǝsuǝ ? ”
Yesu ǝtǝ wǝ mbuayɛ nkǝ , “ Eni embɔkɛ ǝsuǝale saa lǝ mɔ ǝsuǝ lenni Onanto dítǝ fǝ nnya . Nya ǝmǝ eso nwǝ dífi mɛ ókpe fǝ lǝ kɔni díyifo lebua enso fǝ nɛ . ”
Se Pilato lɛnɔ nyamfoo , ɔ́bɛbɛ kusu nkǝ eni lǝ oyani wǝ . Fɛɛ betidi bamǝ áfa bembembe bátɛyi bǝnkǝ , “ Lǝ ayani wǝǝ , nyalɛ ensini Romafɔ eto Okankplɛ eto ɔyɛtsyuǝ ! Utsyuǝ saa wǝ dífi wǝ ǝsuǝ úyifo oka , átaka úńyǝ lǝ Romafɔ eto Okankplɛ Kaisare ǝsuǝ ! ”
Se Pilato lɛnɔ etiki nyamfoo , ókpa Yesu ɔ́bɔnko nya úsiǝ lǝ lekpokpomɛ ǝsuǝ lǝ kaka baakpo bǝ leba eto kasɔ nya baakpo bǝ Gabata lǝ Hebri eto sele ǝsuǝ .
Diyi nǝmǝ éyifo fe kakɔmi eto lefosi ǝnuǝ eti lǝ diyi nǝ eto kǝsiǝsǝ boodi Ukpǝ Ása Bo Ɔ́yila eto diyi . Nya Pilato lɛtɛyi betidi bamǝ nkǝ , “ Nyǝ mi Oka ! ”
Báfa bátɛyi bǝnkǝ , “ Lo wǝ ! Lo wǝ ! Sɔ wǝ lǝ uyikabie ǝsuǝ ! ” Pilato átɔ mǝ nkǝ , “ Bela biǝ nsɔ mi oka ǝmǝ mmanklasǝ lǝ uyikabie ǝsuǝ ? ” Mfó nya besumunyǝ ninǝ dítǝ wǝ mbuayɛ benkǝ , “ Bunsibǝ oka saa enso Romafɔ eto Okankplɛ Kaisare ! ”
Se bátɛyi wǝ nkoo , Pilato áyani Yesu útǝ bamamanyǝ nkǝ basɔ wǝ lǝ uyikabie ǝsuǝ . Nyaso bákpa Yesu bédunko .
Bǝtǝ wǝ kosate étsyi wǝ uyi ǝmǝ úsu údufu kaka baakpo Ditidisi Ku Kalua . Baakpo mfó lǝ Hebri eto sele bǝ Golgata .
Mfó básɔ wǝ lǝ uyikabie ǝsuǝ . Básɔ betidi inuǝ bamba tsya lǝ mǝ keyikabie bamba ǝsuǝ bakɔ ku wǝ , ɔni lǝ Yesu eto kǝmǝni nya unuǝfǝ lǝ wǝ kodiani .
Pilato áwɔni etiki ǝtsyuǝ útǝ béfi básɔ lǝ uyi ǝmǝ ǝsuǝ lǝ Yesu eto disi kato . Nnya báwɔni ni bǝ , “ Yesu Nasaretnyǝ , Yudafɔ Eto Oka Ǝmǝ . ”
Yudafɔ kpǝ ákla etiki nyamfo , itsyise kaka básɔ Yesu bamanklasǝ lǝ uyikabie mantsyo ku umǝnkplɛ ǝmǝ . Báwɔni asa nyamǝ lǝ Hebri ku Roma ku Griki eto bele ǝsuǝ .
Besumunyǝ ninǝ áni etiki nyamfo nya bátɛyi Pilato bǝnkǝ , “ Manwɔ ni fǝnkǝ , ‘ Yudafɔ eto Oka , ’ bomu wɔni fǝnkǝ , ‘ Utidi ǝmfo átɛyi nkǝ , “ Mɔ ni Yudafɔ eto Oka . ” ’ ”
Mfó Pilato dítǝ mbuayɛ nkǝ , “ Lesa nǝ míwɔnii , mbɔwɔni nlosǝ . ”
Se bamamanyǝ bamǝ lɛsɔ Yesu lǝ uyikabie bálosǝǝ , béfi wǝ awu nnya ókpe nya bésie nnya lǝ akpa ana . Nya utsyuǝ saa dífi lekpa lɔni . Fɛɛ wǝ awu ani ébu . Awu nyamfoo , bánka nnya kukalebe saa , bomu budi bédi nnya idu lǝ simuǝ isu ekpo lǝ akpa eti .
Bamamanyǝ bamǝ átɛyi mǝ bǝtsyuǝ bǝnkǝ , “ Boembusie awu nyamfo bǝtsyuǝ . Bomu bitǝ lǝ bokpo asa bɔsɛ lǝ bobe futsyǝ luudi lǝ bufi nnya butǝ wǝ . ” Nyamfo ǝbǝ itǝ nko bǝ nnya báwɔni bákpe lǝ Awɔnisa Kɛnkɛ eto Kukue ǝsuǝǝ , ǝbǝ itǝ nko sitinti bǝ , “ Bésie mɔ awu bǝtǝ bǝtsyuǝ . Nya bákpo asa basɛɛ lǝ mɔ awu ǝsuǝ . ” Nya lǝ sitinti tsyaa , nko bamamanyǝ bamǝ díyifo nɛ .
Nya mba díńyǝ lǝ Yesu eto uyikabie komǝ ɔflɔ ni Yesu eto ambe ku wǝ ambe eto ɔyimisio ku Maria wǝ ni Klopa eto usiǝ , ku Maria Magdalenyǝ .
Se Yesu dínyǝ wǝ ambe ku wǝ okasebi wǝ eto asa waala tinti ńyǝ mfóo , ɔ́tɛyi wǝ ambe nkǝ , “ Mbe , nnyǝ fǝ ubi ! ”
Mfó nya ɔ́tɛyi okasebi ǝmǝ tsya nkǝ , “ Nnyǝ fǝ ambe . ” Nyaso idu lǝ lefe nǝmfóo , okasebi ǝmǝ ákpa wǝ úsuko wǝ diyo nya ɔ́lɛ wǝ ola .
Yesu áte nkǝ mɔmɔɔ , wóolosǝ lesa saa nǝ ele bǝ uyifo . Nya , bǝ lǝ lesa nǝ báwɔni bákpe lǝ Awɔnisa Kɛnkɛ eto Kukue ǝsuǝ lǝ ibǝ itǝ nko esoo , Yesu átɛyi nkǝ , “ Utukɔɛ lɛ mɛ . ”
Lǝ mfóo , ɔlɔtsyi utsyuǝ ǝtsyǝ mfó wǝ béyisǝ ku nte bo dínyǝnki . Nyaso béfi sekuayɛbo bákpe lǝ nte bomǝ ǝsuǝ nya béfi bákle lǝ uyi utsyuǝ wǝ baakpo hisopo ǝsuǝ bábesǝ kato bǝtǝkǝ wǝ lǝ kɛnyɛ .
Se Yesu dínǝ nte bomǝ ólosǝǝ , ɔ́tɛyi nkǝ , “ Mɔmɔɔ , yóolo ! ” Nya óbokosǝ wǝ disi kasɔ , nya ɔ́ma kɛnyɛ .
Diyi nǝmfo eyifo Fida , nya ni kǝsiǝsǝ eyifo Ɔnwɛditsyǝyi kplɛ itǝ Yudafɔ , nyaso bánla bǝ bekpǝnkpǝ kɛ bafaka lǝ uyikabie ǝsuǝ eyo Ɔnwɛditsyǝyi mfó . Nyaso bátɔ Pilato bǝ utǝ mǝ kusu lǝ besu bǝfǝsǝ mǝ akpa lǝ bǝlǝkǝ mǝ betsyiko lǝ uyikabie ǝsuǝ .
Itǝ bamamanyǝ bamǝ ǝbǝ bǝfǝsǝ utidi tutɛ ku nwǝ nse eto akpa . Mǝ básɔ báfakasǝ lǝ keyikabie ǝsuǝ lǝ Yesu ɔflɔ .
Fɛɛ se báyo Yesu ɔflɔɔ , bǝnyǝ bǝ wǝ ébukpǝ koko . Nyaso bénsifǝsǝ wǝ akpa .
Bomu omamanyǝ ɔni éfi wǝ lefle óto wǝ lǝ lekpake . Lamfolamfo kɔtɔ ku ntu ko lɛbɔ .
Nwǝ dínyǝ asa nyamfo , wǝ dídi nnya adansiɛ bǝ lǝ mi tsya lǝ befo bɛnɔ . Nya nnya ɔ́tɛyi eyifo sitinti . Nya uyi wuee nkǝ sitinti ini ɔ́tɛyi .
Béyifo nyamfo bǝ lǝ nnya nkpe lǝ Awɔnisa Kɛnkɛ eto Kukue ǝsuǝ lǝ ibǝ itǝ fe kase báwɔni bǝnkǝ , “ Lɛ wǝ dikubi lɔni kulaa tsyaa , bembufǝsǝ ni . ”
Nya báwɔni asa bamba bákpe lǝ Awɔnisa Kɛnkɛ eto Kukue ǝsuǝ tsya nlɛ bɔtɛyi nkǝ , “ Betidi ebotakasǝ ǝnǝmi babe nwǝ eto lekpake báse lefle bédunsǝ . ”
Nyamfo eto kamaa , Yosef wǝ ditsyi umǝ wǝ baakpo Arimatia , ǝbǝ ɔ́tɔ Pilato nkǝ lǝ oyani Yesu eto ɔkɔ utǝ wǝ . Yosef ǝmfo eyifo Yesu eto okasebi utsyuǝ . Fɛɛ wóanla nkǝ betidi te , itsyise úkate Yudafɔ eto beninǝ sikpi eso . Pilato átɔnɔ útǝ wǝ . Nyaso Yosef ǝbǝ ófo ɔkɔ ǝmǝ údunko .
Nikodemo wǝ lɛbiɔ úsu Yesu ɔflɔ ketsye kani tsya ǝtǝkǝko Yosef ǝmfo . Útsyi afa nnya beefi kalɔ ɔkɔ itǝ busu kebikǝ , fe uyudu ku afa nnya laanyi fifiifi baakpo bǝ alɔɛ , nya nyamblɛ eto kalende eboyo kilo awosi ǝtsyǝ , úsuko .
Betidi inuǝ bamfo éfi afa nyamfo bédiki Yesu eto ɔkɔ ǝmǝ lǝ ǝsuǝ nya béfi kafia flubia ka lefo koya bémli wǝ lǝ ǝsuǝ fe kase Yudafɔ díkalɔ ɔkɔ itǝ bubikǝ .
Nya ɔkɔɛ kɛkɛ utsyuǝ akɛ lǝ kaka bálo Yesu ɔflɔ . Nya lǝ mfóo , béku kudi fɔfɔ ko kafo bembikǝtɔ kuutsyuǝ bǝnyǝ .
Se diyi nǝmfo eto kǝsiǝsǝ luudi Ɔnwɛditsyǝyi nya kudi komǝ tsya lɛfi mfó esoo , béfi Yesu eto ɔkɔ ǝmǝ bésu bébikǝ mfó .
Kɔsida eto kolensiǝnto se kale dímǝnsiǝ tɔ kaloo , Maria Magdalene ésu kudi komǝ ɔflɔ nya únyǝ nkǝ báminansǝ leba nǝ díti lǝ kudi komǝ kɛnyɛ mfó .
Nyaso útsyetsyi úsu Simon Petro ku okasebi wǝ Yesu laala ɔflɔ . Nya ɔ́tɛyi mǝ nkǝ , “ Bǝtsyǝ ǝbǝ bétsyi Bonamute bédunko lǝ kudi komǝ kafo . Nya bunyi kaka bétsyi wǝ bésu bǝtsyǝ ! ”
Mfó nya Petro ku okasebi ɔni ǝmǝ dídu bǝ beesu kudi komǝ ɔflɔ .
Mǝ inuǝ bamǝ étsyetsyi batɔ , fɛɛ okasebi ǝmǝ áfe Petro nya oka wǝ kudi komǝ ɔflɔ mfó budufǝ .
Úbǝ kasɔ útsyue ǝnǝmi óbe kudi komǝ kafo . Únyǝ mfia flubia bomǝ , fɛɛ wéndufǝ ko kafo .
Simon Petro wǝ dítǝkǝ kama ubǝǝ , áyɛ údufǝ kudi komǝ kafo nya únyǝ se mfia flubia bomǝ nkpo lǝ kudi kafo lǝ kasɔ mfó .
Fɛɛ béfi kafia ka béfi bákle Yesu disi bǝtsyǝ lete , ke mánkɔ ku mfia flubia fɛfɛ bomǝ . Bǝkǝnǝ ke bǝtsyǝ lete .
Mfó nya okasebi wǝ leka kudi komǝ ɔflɔ búdufǝ tsya dídufǝ ko kafo . Únyǝ asa nyamǝ , nya ófo ɔ́nɔ .
Tsya , fɛɛ bánnɔ tɔ kasɔ nnya Awɔnisa Kɛnkɛ lɛtɛyi nkǝ ele bǝ Yesu taka utsyi ɔkɔmǝ ubǝ nkpǝ .
Nyamfo eto kama nya bakasebi bamǝ dísinkli bésu oto .
Fɛɛ Maria ǝbǝ únyǝ lǝ kudi komǝ ɔflɔ kewi keku . Nya lefe nǝ úńyǝ mfó ɔnlɛ keku buwii , usi úbǝ kasɔ óbe kudi komǝ kafo .
Mfó únyǝ Onanto eto batɔnkpe inuǝ ba nlɛ mfia flubia bensi lǝ kafo mfó . Ɔni si lǝ kaka Yesu eto disi dítsyǝ nya unuǝfǝ nsi lǝ wǝ akpa eti .
Bátɔ wǝ bǝ , “ Boambe , beso fanlɛ keku buwi ? ” Mfó nya Maria tsya dítǝ mbuayɛ nkǝ , “ Bǝtsyǝ ǝbǝ bétsyi mɔ Onamute bedunko , nya mante kaka bétsyi wǝ besuko ! ”
Lamfolamfo se ɔ́tsyi ɔwuninsǝǝ , únyǝ se Yesu nyǝ mfó . Fɛɛ woante nkǝ Yesu uni .
Mfó Yesu lɛtɔ wǝ nkǝ , “ Boambe , beso fanlɛ keku buwi ? Owoe fanlɛ bɔbɛbɛ ? ” Fɛɛ úbu nkǝ , nwǝ laabe mfó uni , nyaso ɔ́tɛyi wǝ nkǝ , “ Boanto , lǝ fǝ uni dítsyi wǝ fédunko , nyalɛ tɛyi mɛ kaka fétsyi wǝ fésuko lǝ nsu ntsyi wǝ ndunko . ”
Nya Yesu lékpadi wǝ nkǝ , “ Maria ! ” Ɔ́tsyi ɔwuninsǝ útǝ ǝnǝmi Yesu nya ókpadi wǝ lǝ Hebri eto sele ǝsuǝ nkǝ , “ Rabuni ! ” Eto kasɔ ni Oteasa .
Mfó Yesu lɛtɛyi wǝ nkǝ , “ Sinkli ayɛ mɛ butidi etɔ , itsyise ménsinkli tɔ nsu Anto ǝmǝ ɔflɔ kato . Bomu du esu atɛyi mɔ bayimi fǝ nsinkli ntɔ lǝ nwǝ ni mɔ Anto ku mǝ Anto , mɔ Onanto ku mǝ Onanto ɔflɔ . ”
Nyasoo , Maria Magdalenyǝ ésu ɔ́tɛyi bakasebi bamǝ nkǝ únyǝ Bonamute ǝmǝ nya ɔ́tɛyi mǝ asa nnya Yesu lɛtɛyi wǝ .
Kɔsida komǝ eto ditsyitsyo lefee , bakasebi bamǝ ákɔ besi lǝ diyo nya béti mǝ ǝsuǝ bákpe kekleke , se banlɛ Yudafɔ eto beninǝ sikpi bote eso . Nya Yesu díbǝ unyǝ lǝ mǝ ntinti , nya ɔ́tɛyi mǝ nkǝ , “ Diyuǝ lǝ disiǝko mi . ”
Se ɔ́tɛyi nyamfo ólosǝǝ , úfi wǝ ani ku lekpake óte mǝ . Ǝsuǝ ǝyuǝ bakasebi bamǝ se bǝńyǝ Bonamute ǝmǝ eso .
Nnya kamaa , Yesu esi ɔ́tɛyi mǝ nkǝ , “ Diyuǝ lǝ disiǝko mi . Fe kase Anto ǝmǝ létsyese mɛɛ , nko ke mintsya nlɛ mi botsyese nɛ . ”
Se ɔ́tɛyi nyamfo ólosǝǝ , ɔ́wula ókpo lǝ mǝ nya ɔ́tɛyi mǝ nkǝ , “ Befo Lɛwɔnɔ Kɛnkɛ nǝmǝ .
Lǝ bifi betidi eto abua bɛtsyɛ mǝǝ , Onanto éfi nnya ɔ́tsyɛ mǝ , fɛɛ mba eto abua bɛni bufi katsyɛɛ , Onanto tsya mémfi nnya ɔtsyɛ mǝ . ”
Lefe nǝ Yesu díbǝǝ , Toma , lefosi bakasebi inuǝ bamǝ eto ɔni wǝ bensi baakpo Ɔfimfinyǝǝ , mankɛ mǝ lenti .
Nyaso se úbǝǝ , bakasebi fɛfɛ bamǝ átɛyi wǝ bǝnkǝ , “ Búnyǝ Bonamute ǝmǝ . ” Mfó nya Toma lɛtɛyi mǝ nkǝ , “ Lǝ mǝnnyǝ belakabi eto afabe lǝ wǝ ani bǝ lǝ mfi mɔ lɛnimi inkpe lǝ nnya kafo nya mimfi mɔ kɔni minkpe lǝ wǝ lekpakee , mǝmbofo nnɔ kulefe . ”
Kɔsida kɔni eto kamaa , bakasebi bamǝ esi bákɔ bési lǝ diyo kafo , nya Toma ákɛ mǝ lenti . Besi béti biku le diyo nǝmǝ ǝsuǝ bakɛ . Tsya fɛɛ , Yesu ǝbǝ úńyǝ lǝ mǝ ntinti nya ɔ́tɛyi nkǝ , “ Diyuǝ lǝ disiǝko mi . ”
Nya ɔ́tɛyi Toma nkǝ , “ Bǝ lǝ ǝbǝ efi fǝ lɛnimi akpe mfo , lǝ abe mɔ ani . Lǝ efi fǝ kɔni akpe lǝ mɔ lekpake , lǝ ayɛ fǝ mamfokanɔ , nya lǝ afo anɔ ! ”
Tomasi ǝlǝkǝ kɛnyɛ ɔ́tɛyi nkǝ , “ Mɔ Onamute ku mɔ Onanto ! ”
Mfó nya Yesu lɛtɛyi wǝ nkǝ , “ Se fǝnyǝ mɛ esoo , áfo ánɔ . Diyuǝ itǝ mba dímǝnyǝ mɛ , fɛɛ báfo bánɔ ! ”
Yesu esi úyifo ayanisa kpǝ óte lǝ wǝ bakasebi kpǝ eto ǝnǝmi nnya báwɔni bákpe lǝ kukue komfo .
Fɛɛ báwɔni nyamfo bǝtsyǝ bǝ lǝ befo bɛnɔ biǝ Yesu ni Nwǝ Onanto Lékpo Ɔhile Utsyǝ ku Onanto eto Ubi kosate ǝmǝ . Nya ɛyɛ lǝ boofo kanɔ lǝ wǝ ǝsuǝǝ , biunyǝ nkpǝ manlo .
Nyamfo eto kamaa , Yesu esi úlǝkǝ wǝ ǝsuǝ óte wǝ bakasebi lǝ Tiberia eto Ditumbukplɛ ɔflɔ . Nya nyǝ kase íbǝ .
Diyi lɔnii , Yesu eto bakasebi bǝtsyuǝ átsya besi . Mǝ ni Simon Petro ku Tomasi nwǝ tsya bensi baakpo Ɔfimfinyǝ ku Nataniel nwǝ ditsyi Kana lǝ Galilea eto kasɔ ku Sebedeo eto bebi ku Yesu eto bakasebi bamba .
Mfó nya Simon Petro lɛtɛyi mǝ nkǝ , “ Meesu nta asabu lǝ mbǝ . ” Mfó nya mǝ tsya lɛtɛyi wǝ bǝnkǝ , “ Bontsya ebutǝkǝko fǝ busu . ” Nyaso bésu bédufǝ lǝ ɔklɔ ǝsuǝ nya bédu bésu . Fɛɛ lǝ ketsye ka kenkee , bǝnlǝkǝ akpɛ saa .
Nya lefe nǝ kofe lela koǝ koatoo , Yesu ǝbǝ úńyǝ lǝ ditimbu nǝmǝ kɛnyɛ . Fɛɛ bakasebi bamǝ mǝnnyǝ wǝ bǝtsyǝ lekpo .
Nya ɔ́tɔ mǝ nkǝ , “ Bakosobi , bíǝnlǝkǝ akpɛ saa lee ? ” Bǝtǝ mbuayɛ bǝnkǝ , “ Owo lo ! ”
Nya ɔ́tɛyi mǝ nkǝ , “ Beta mi asabu nyamǝ bekpo lǝ ɔklɔ ǝmǝ eto kodiani , lǝ binyǝ lesaatsyuǝ bilǝkǝ . ” Nyaso béyifo nko . Binǝ bia bǝlǝkǝ efui bǝǝ , bamfo asabu nyamǝ bunǝ kǝlǝkǝ .
Okasebi wǝ eto asa Yesu laala átɛyi Petro nkǝ , “ Bonamute uni ! ” Se Simon Petro lɛnɔ nkǝ Bonamute unii , úfi wǝ awukɛntsyɛ ótsyasǝ lǝ nkɛ , itsyese úlǝkǝ nnya utsyǝ , nya ósa údufǝ lǝ ntu bomǝ ǝsuǝ tuu .
Fɛɛ bakasebi fɛfɛ bamǝ ǝsiǝ lǝ ɔklɔ ǝmǝ balɛ bubǝ , balɛ asabu nnya díyi ku akpɛ bunǝ . Bántsyonko utuflɔ , yuutsyǝ fe akpalǝkǝlǝkǝ kolofa .
Se bábɔ lǝ ɔklɔ ǝmǝ kafo bǝńyǝ kasɔɔ , bǝnyǝ se bátsyaka aka eto ute wǝ ǝsuǝ bákpe akpɛ ǝtsyuǝ . Abolo utsyuǝ tsya ǝtsyǝ mfó .
Nya Yesu lɛtɛyi mǝ nkǝ , “ Bifi akpɛ ǝtsyuǝ nnya bílǝkǝ mɔmɔ beboko . ”
Mfó nya Simon Petro dísu údufǝ lǝ ɔklɔ ǝmǝ nya únǝ asabu nnya díyi ku akpɛ nnya lɛmɔ óboko ketu kɛnyɛ . Akpɛ nyamǝ eto etu ni kolofa awosi anɔ ǝtsyǝ . Ite bǝ akpɛ nyamǝ efui nko tsyaa , asabu nyamǝ mánla .
Lǝ nyamfo eto kamaa , Yesu átɛyi mǝ nkǝ , “ Bibǝ bidi lesa . ” Fɛɛ bakasebi bamǝ eto kuutsyuǝ mámfo ɔkɔɛ bokpe katɔ wǝ nkǝ , “ Owoe feni ? ” Itsyise báte bǝ Bonamute uni .
Nyaso Yesu ésu mǝ ɔflɔ nya úfi abolo ǝmǝ útǝ mǝ . Nko ke úfi akpɛ nyamǝ tsya útǝ mǝ nɛ .
Nyamfo ni ditsyǝfǝ se Yesu dílǝkǝ wǝ ǝsuǝ óte wǝ bakasebi se bátakasǝ wǝ betsyiko ɔkɔmǝ nɛ .
Se bédi lesa bálosǝ , Yesu átɔ Simon Petro nkǝ , “ Simon , Yohanes eto ubi , aala mɛ aso kase bafɛfɛ bamfo laala mɛ ? ” Útǝ mbuayɛ nkǝ , “ Ee , Bonamute ! Fǝ kosate yi fǝnkǝ maala fǝ . ” Mfó nya Yesu lɛtɛyi wǝ nkǝ , “ Lɛ mɔ basamubi ola . ”
Lǝ nyamfo eto kamaa , Yesu esi ɔ́tɔ wǝ dinuǝfǝ nkǝ , “ Simon , Yohanes eto ubi , aala mɛ ? ” Petro esi útǝ wǝ mbuayɛ nkǝ , “ Ee , Bonamute ! Fǝ kosate yi fǝnkǝ maala fǝ . ” Mfó Yesu disi ɔ́tɛyi wǝ nkǝ , “ Lɛ mɔ basamu ola ! ”
Yesu esi ɔ́tɔ wǝ ditsyǝfǝ nkǝ , “ Simon , Yohanes eto ubi , aala mɛ ? ” Bɔtɔ bomfo ǝlǝ Petro , itsyise ditsyǝfǝ sɔ̃ɔ̃ ni nǝmfo nɛ se Yesu lɛtɔ wǝ nkǝ , “ Aala mɛ ? ” Nyaso ɔ́tɛyi Yesu nkǝ , “ Bonamute , eyi lesa saa . Nya fǝ kosate nyi fǝnkǝ maala fǝ ! ” Mfó nya Yesu lɛtɛyi wǝ nkǝ , “ Lɛ mɔ basamu ola .
Sitinti minlɛ fǝ bɔtɛyi minkǝ , lefe nǝ fedi okosobii , ákafo kafia buti fǝ kosate kesu kaka ke fála . Fɛɛ lefe nǝ fákabee , ebobesɛ fǝ ani kato nya utidi bamba luubǝ okle fǝ kafia fɛ wookpa fǝ usuko kaka fanla fǝ eesu . ”
Yesu átɛyi nyamfo nko lǝ ufi ulǝkǝ ukpǝ wǝ eto okle Petro lǝǝbǝ bukpǝ wǝ luulǝkǝ Onanto eto diyǝnde ote . Nyamfo eto kamaa , Yesu átɛyi wǝ nkǝ , “ Tǝkǝko mɛ . ”
Se Petro lɛtsyi ɔwuninsǝǝ , únyǝ se okasebi wǝ Yesu laala ńyǝ wǝ kama . Wǝ ni okasebi wǝ dísiǝ ɔkpiɔ Yesu , lǝ lefe nǝ békedi ditsyitsyosa fɛfɛ fɛ ɔ́tɔ Yesu nkǝ , “ Bonamute , owoe luudu fǝ utǝ ? ”
Nyaso se Petro dínyǝ wǝǝ , ɔ́tɔ Yesu nkǝ , “ Bonamute , ntsyǝ ini lǝ wǝ ǝsuǝ ? ”
Yesu ǝtǝ wǝ mbuayɛ nkǝ , “ Lǝ nla miǝ usiǝ nkpǝ isu ese lefe nǝ muusinkli mbǝ bioo , be eka fǝ ela ? Fǝǝ , tǝkǝko mɛ ! ”
Etiki nyamfo ába ékpo lǝ mba ntǝkǝko Yesu kama nti bǝ okasebi ǝmfo ǝmbǝ bukpǝ . Fɛɛ Yesu mántɛyi wǝ nkǝ wǝǝmbukpǝ . Nnya ɔtɛyi ni nkǝ , “ Lǝ nla miǝ usiǝ nkpǝ isu ese lefe nǝ muubǝǝ , be eka fǝ ela ? ”
Wǝ ni okasebi wǝ nlɛ adansiɛ budi lǝ asa nyamfo ǝsuǝ , nya wǝ tsya ni nwǝ lɛwɔni nnya utsyǝ nɛ . Nya buyi boǝ nnya ǝsuǝ údi adansiɛɛ , eyifo sitinti .
Yesu esi úyifo asa bamba kpǝ tsya . Lǝ nnya ete báwɔni nyamblɛ bǝtsyǝ lɔni lɔni lɔnii , mfo nnɔ miǝ eni bembunyǝ ekue nyamǝ eto kǝtsyǝkɔ lǝ kawunsiǝ kamfo kenke kulaa tsya .
Mɔyimisani Tiofilo , lǝ mɔ kukue tutɛ ko míwɔnii , ntɛyi asa nnya kenke Yesu díyifo idu lǝ lefe nǝ útsyǝ wǝ keyifo ku asatete kasɔ isu ese lefe nǝ Anto Onanto díbǝ ókpa wǝ úsuko kato . Fɛ wookpa wǝ usuko katoo , Yesu áyɛ lǝ Lɛwɔnɔ Kɛnkɛ eto ǝsuǝale ǝsuǝ óte asa wǝ batɔnkpe ba úlǝkǝ asa .

Lǝ eyi fosi ana se úkpǝ ótaka kǝmiǝ , úlǝkǝ wǝ ǝsuǝ óte lǝ esu kpǝ nnya lete sitinti bǝ okpe nkpǝ . Mba dínyǝ wǝǝ , údi mǝ etiki itsyi lǝ Onanto eto sekakedikɔ ǝsuǝ .
Se bǝbǝ bátsya bensii , ókpe mǝ kɔfi nkǝ , “ Biendu lǝ Yerusalem , bomu bisiǝ bikabe kusu itǝ Lɛwɔnɔ Kɛnkɛ nǝ míntɛyi mi mintɔnsǝ miǝ mɔ Anto lɛtɛyi utsyǝ nkǝ wootsyese mi .
Yohanes alɛɛ , ntu te úfi úyifo betidi ntuflǝsǝflǝsǝ eto lekpa nǝmǝ . Fɛɛ lǝ eyi asiani eto kamaa , Onanto ebufi Lɛwɔnɔ Kɛnkɛ uflǝsǝ mi . ”
Lefe nǝ batɔnkpe bamǝ ku Yesu létsya bioo , bátɔ wǝ bǝnkǝ , “ Bonamute , dimamfe foola fǝ atakasǝ Israel eto Sekadidi siamǝ ǝńyǝnsǝ bio , mɔmɔ lee ? ”
Nya Yesu lɛtɛyi mǝ nkǝ , “ Yanle bǝ bete lefe nye eyi nnya mɔ Anto lǝ wǝ ǝsuǝale ǝsuǝǝ , lɛtɛyi utsyǝ nkǝ lesatsyuǝ ebubǝ itǝ .
Nya lǝ lefe nǝmǝ ayo bǝ Lɛwɔnɔ Kɛnkɛ bǝ mi ɔflɔɔ , wuubǝ udufǝ mimblɛ kenke lǝ ǝsuǝ nya wuufi wǝ ǝsuǝale okpe mi nya biudi mɔ badansiɛ lǝ Yerusalem ku Yudea kenke ku Samaria idu isu ese kawunsiǝ eto nsekɔ ke . ”
Se ɔ́tɛyi nyamfo ólosǝǝ , Onanto étsyi wǝ úsuko kato nya bǝńyǝ banlɛ wǝ bobe isu ese lefe nǝ údufǝ lǝ difule ǝsuǝ ónya lǝ mǝ ǝnǝmi .
Nya se bǝńyǝ banlɛ kato bobe tũũ lǝ kase údu ɔ́ntɔɔ , lamfolamfo basani inuǝ bǝtsyuǝ ba nkpe awu flubia ǝlǝkǝ ǝsuǝ báte mǝ ,
nya bátɛyi bǝnkǝ , “ Galilea eto basani , beso bińyǝ bɛnlɛ kato bobe mǝ ? Yesu ǝmfo , wǝ bínyǝ Onanto dítsyi úsuko katoo , ebusinkli ubǝ fe kase bínyǝ ɔnlɛ budu kesu kato mmǝ . ”
Lǝ nyamfo eto kamaa , batɔnkpe bamǝ ésinkli betsyi kɔtini ko baakpo Nnuǝbi eto Eyi eto Kɔtini ǝsuǝ mfó bésu Yerusalem . Idu mfó ibǝ umǝ nti ebutsyǝ fe disunkpo eto ɔnwɛkǝtsyǝkɔ kani eto kusu .
Se bédufǝ umǝǝ , bésinkli bésu kaka bakɛ lǝ abanslo kato . Mǝ mba lɛkɛ mfó ni Petro , Yohanes , Yakobo , Andreas , Filipo , Tomas , Bartolomeo , Mateo , Yakobo wǝ ni Alfeo eto ubisaibi , Simon wǝǝ léta mǝ kasɔ eto disi ku Yuda wǝ ni Yakobo eto ubisaibi .
Betidi bamfo ákatsya mlǝmlǝmlǝ ku besio bǝtsyuǝ ku Maria , Yesu eto ambe ku Yesu eto bayimisani fe ditsyukpa ákato ola ku nsusu bɔni .
Lǝ eyi nyamfó ǝsuǝ , bafokanɔfɔ ba eto leklabi lídi fe kolofa awosi ǝnuǝ ákatsya kato ola .
Mfó nya Petro létaka úńyǝ ɔ́tɛyi mǝ nkǝ , “ Mɔ bayimi , asa nnya báwɔni bǝtsyǝ lǝ Awɔnisa Kɛnkɛ eto Kukue ǝsuǝ , lǝ kase Lɛwɔnɔ Kɛnkɛ ɛyɛ lǝ Oka David ǝsuǝ , lɛtɛyi utsyǝ itsyi lǝ Yuda wǝ lɛtɔnko betidi bǝmuǝ Yesuu , ǝbǝ itǝ .
Yuda éyifo mba lɛkɛ lǝ bo ditsyukpa nǝmfo eto ɔni , itsyise Yesu ǝlǝkǝ wǝ nkǝ wuntsya nyǝ kedikɔ lǝ bo keyifo kamfo kǝmiǝ . ”
Nyaa , béfi kabua ka úyifo eto atabi bésu báya kasɔ ka ǝsuǝ úsu úkpǝ . Kaka ófankli úbǝ ɔ́sɔ kasɔɔ , óba úsensǝ nya wǝ befonkǝ kenke lɛbɔ békpo lǝ kasɔ mfó .
Wǝ ukpǝ ǝmfo eto etiki ába ékpo lǝ Yerusalem itǝ betidi bata ánɔ nnya . Nyaso béfi kaka úkpǝ mfó bǝtǝkǝ bǝ Akeldama lǝ mǝ sele ǝsuǝ eto kasɔ ni bǝ Kɔtɔ eto Kasɔ .
Petro ésukosǝ nkǝ , “ Nyaso báwɔni bákpe lǝ David eto Ǝsǝ eto Kukue ǝsuǝ bǝnkǝ , ‘ Beyani wǝ diyo bitsyǝ nya kutsyuǝ saa mǝnsiǝ lǝ ni ! ’ Besi báwɔni bǝ , ‘ Bitǝ lǝ utidi bamba lǝ usiǝ lǝ wǝ keyifo eto kɛnyɛ . ’
Nyaso ele bǝ utsyuǝ dufǝ bo nti fe futsyǝ luudi adansiɛ itǝ Bonamute Yesu itsyi lǝ wǝ botaka ketsyi ɔkɔmǝ kǝbǝ nkpǝ ǝsuǝ . Nya ele bǝ uyifo futsyǝ lɛkɛ lǝbo nti idu lǝ lefe nǝ kenke bo ku Yesu díkatsyilama , idu lefe nǝ Yohanes lébe letsya itsyi lǝ ntuflǝsǝflǝsǝ eto lekpa ǝsuǝ ibǝ ese lefe nǝ Onanto léfo Yesu úsuko kato . ”

Nyaso bǝlǝkǝ betidi inuǝ ba ni Matias ku Yosef wǝ baakpo Barsaba nya bensi baakpo wǝ tsya bǝ Yusto .
Nya báto ola bátɛyi bǝnkǝ , “ Bonamute , fǝ nyi utidi saa eto nsusu kǝmiǝ . Nyaso té bo ɔni lǝ betidi inuǝ bamfo eto nti , wǝ luusiǝ fe ɔtɔnkpe lǝ Yuda eto kɛnyɛ wǝ léyani údu úsu kaka dińyǝ itǝ wǝ . ”

Nya lefe nǝ bákpo aba básɛ lǝ bǝlǝkǝ betidi inuǝ bamfo eto ɔnii , Matias ni nwǝ bǝlǝkǝ bákpe lǝ betidi lefosi ɔnwɛ bamǝ ǝsuǝ .
Nyaso se Pentekoste eto Diyi léyoo , bafokanɔfɔ kenke átsya lǝ kalebe kani kplo .
Lamfolamfoo , bánɔ kɔsɔ fe ufiebi kekleke eto bɔsɔ ditsyi kato . Nya ufiebi ǝmǝ díyi diyo nǝ kafo bakɛ kenke .
Nya lesatsyuǝ fe ute eto odiakami díbǝ dísiǝ lǝ mǝ utsyuǝ saa ǝsuǝ .
Nya Lɛwɔnɔ Kɛnkɛ dídufǝ lǝ mǝmblɛ ǝsuǝ , nya bétsyiko Onanto bɔtɛsǝ lǝ bele ate ate ǝsuǝ fe kase Lɛwɔnɔ nǝmǝ dítǝ mǝ nkǝ bedi .
Nya lǝ lefe nǝmfó tututuu , Yudafɔ ba lǝǝtǝ Onanto dibu ba dítsyi kawunsiǝ eto ese ese ǝbǝ bakɛ lǝ Yerusalem .
Nyaso lefe nǝ bánɔ kudu kplɛ komfóo , betidi kpǝ ésu bátsya mfó . Iyifo mǝ yanii ku sikpi se mǝ utsyuǝ saa lɛnɔ banlɛ etiki budi lǝ wǝ sele ǝsuǝ .
Lǝ nyamfo esoo , íyifo mǝ yanii ku sikpi nya bétsyiko mǝ ǝsuǝ bɔtɔ bǝnkǝ , “ Nya betidi ba kenke nlɛ etiki budi mfoo , inni Galileafɔ beni fɛ ?
Nya ntsyǝ ibǝ fɛ bo utsyuǝ saa nlɛ etiki bɔnɔ lǝ bo bele ǝsuǝ ?
Bo mba ni Partiafɔ ku Mediafɔ ku Elamfɔ , ku mba dítsyi Mesopotamia ku Yudea ku Kapadokia ku Ponto ku Asia ku Frigia ku Pamfilia ku Egipte ku Libia eto lekpake nǝ lɛfi Kirene ku bafɔ bamba ba dítsyi Roma ku Yudafɔ ku betidi ba díkedufǝ lǝ Yudafɔ eto ditsyukpa ǝsuǝ

ku Kretafɔ ku Arabiafɔ . Bomblɛ lɛ bɔnɔ se banlɛ Onanto eto asa kplɛ nnya ɔnlɛ buyifo bulǝkǝ kate lǝ bo bele ǝsuǝ ! ”
Kuutsyuǝ saa wǝ díńyǝ mfó mánnɔ eyifosa nyamǝ kasɔ . Íyifo mǝ yanii , nya bákatɔ mǝ ǝsuǝ bǝnkǝ , “ Nnya díbǝ mfo eto kasɔ nkpǝ ? ”
Fɛɛ mba díńyǝ mfó eto bǝtsyuǝ ǝkǝmǝ mǝ ákatɛyi bǝ , “ Ntǝ ete békpǝ , inni kulesa ini kon ! ”
Mfó nya Petro létaka úńyǝ ku lefosi ɔnwɛ fɛfɛ bamǝ nya óbesǝ ɔkɔɛ kato ɔ́tɛyi nkǝ , “ Mi Yudafɔ ku mimba nkpe lǝ Yerusalem , nla miǝ bitsyue ato lǝ nkpasǝ mi lǝ bɛnɔ lesa nǝ díbǝ mfo .
Inni nte betidi bamfo díkpǝ fe kase bǝtsyuǝ díbu seka , itsyise olesiǝ eto abombo ɔwɔnɔmbǝ ete ni nyamfo nɛ .
Bomu lesa nǝ nlɛ bubǝ mfoo , eyifo lesa nǝ Onanto eto Unyɛlǝkǝtidi Yoel lɛtɛyi utsyǝ kokooko nkǝ ,
‘ Onanto átɛyi nkǝ , “ Lǝ eyi fɛfɛ nnya luubǝ ǝsuǝǝ , muufi mɔ Lɛwɔnɔ nkpo lǝ utsyuǝ saa ǝsuǝ , nya mi bebisaibi ku bebisiobi loobe mɔ ditiki letsya , nya mi bakosobi luunyǝ Onanto eto asakulakula , nya mi beninǝ tsya luusiǝ ala .
Ee , sitinti lǝ lefe nǝmfoo , muutǝ mɔ Lɛwɔnɔ Kɛnkɛ yifǝ disiǝ lǝ mɔ beyifoyifo , besio ku basani kenke ǝsuǝ . Nya boolǝkǝ mɔ ditiki kɛnyɛ bate .
Nya muutǝ asa kplɛ kplɛ ku anyinsa bǝ lǝ difule ku kasɔ kenke utsyuǝ saa nyǝ . Biunyǝ kɔtɔ ku ute ku kuyuǝ kplɛ bɔ .
Kofe ebona tũũ , nya kofande eto ǝnǝmi lɔɔsɛ hǝǝ fe kɔtɔ , fɛ Bonamute eto diyǝnde eto diyi kplɛ nǝmǝ looyo .
Lǝ lefe nǝmfoo , boofo utsyuǝ saa ke lookpadi Bonamute eto diye , nya wɔɔtɔ bɔwunsǝkoo , wɔɔkɛ bofo . ” ’ ”
Petro esi údi etiki ɔ́tɛyi nkǝ , “ Israelfɔ bɛnɔ etiki nyamfo . Yesu Nasaretnyǝ ni Nwǝ Onanto Lékpo Ɔhile Utsyǝ . Nya óte nyamfo lefe nǝ ɔ́yɛ lǝ wǝ ǝsuǝ úlǝkǝ wǝ ǝsuǝale óte , nya úyifo asa kplɛ ku ayanisa kpǝ óte fe kase mi kosate nyi . Itsyisee , íbǝ lǝ mi nti mfo .
Nya Onanto lɛtɔnɔ faa lǝ wǝ ketsyue ǝsuǝ óyani wǝ útǝ mi nya bítǝ babuayifo lélo wǝ lǝ lefe nǝ bɛsɔ wǝ bémanklasǝ lǝ uyikabie ǝsuǝ .
Tsyaa , Onanto esi ótakasǝ wǝ utsyiko ɔkɔmǝ nya ɔ́bɔ útsyi lǝ ukpǝ eto ani , itsyise ukpǝ embofo wǝ buti kakpe .
Nyamfo Oka David lɛtɛyi itsyi lǝ wǝ ǝsuǝ nkǝ , ‘ Nnyǝ se Bonamute ńyǝ lǝ mɔ kodiani nya unsiko mɛ lefe saa esoo , mante kulesa sikpi .
Lǝ nyamfo esoo , disuǝyuǝ eyi mɛ ǝsuǝ , nyaso muufi atɛsǝ ntǝ wǝ lefe saa ! Ite bǝ utidi wǝ luukpǝ mini tsyaa , muusiǝ nkpǝ nkabe wǝ kusu .
Itsyise ǝmbutǝ kusu ukpǝ tǝkǝ mɛ kato . Nya fǝmbutǝ tsya bǝ fǝ ubi kɛnkɛ eto sinǝ bu .
Fǝ dítǝ mínte nkpǝ eto kusu itǝ lǝ nńyǝ lǝ fǝ ǝnǝmi koo , muunyǝ disuǝyuǝ lefe saa . ’
“ Nyaso , mɔ bayimi , nlɛ mi bɔtɛyi sitinti minkǝ , bo ona Oka David wǝ lefo diye ǝkpǝ nya bébikǝ wǝ nya wǝ kudi nkpe lǝ bo nti mfo eyo mmi .
Fɛɛ uyifo Onanto eto unyɛlǝkǝtidi . Nyaso óte lesa nǝ Onanto lɛtɛyi utsyǝ nkǝ wootsyese David eto kafo eto ubi lǝ ubǝ udi seka lǝ David eto kɛnyɛ .
Se David léte nyamfo ɔtɔnsǝ esoo , ɔ́tɛyi utsyǝ nkǝ Kristo ebotaka utsyi ɔkɔmǝ . Ɔ́tɛyi nkǝ Onanto mányani wǝ utsyǝ lǝ ɔkɔmǝ , nya wǝ ǝsuǝ eto sinǝ tsya mémbu lǝ wǝ kudi kafo mfó .
Wǝ ni Yesu ǝmǝ Onanto létakasǝ utsyiko ɔkɔmǝ , nya ini etiki eto ɔnukualɛɛ , bomblɛ ni wǝ badansiɛ .
Wǝ Anto Onanto ábesǝ wǝ kato úsu unsi lǝ wǝ kodiani , nya ófo Lɛwɔnɔ Kɛnkɛ utsyiko lǝ wǝ ɔflɔ fe kase ɔ́tɛyi utsyǝ . Lesa nǝ bɛnlɛ bunyǝ , kanɔ mfoo , eyifo wǝ ǝtǝsa nnya úfi útǝ bo .
Ite bǝ inni David kosate létaka úsu kato mfó tsyaa , ɔ́tɛyi utsyǝ nkǝ , ‘ Bonamute Onanto ǝmǝ átɛyi mɔ Onamute ǝmǝ nkǝ , “ Siǝ lǝ mɔ kodiani isu ese lefe nǝ moobokosǝ fǝ balo kasɔ ǝtǝkǝ mǝ akpa lǝ disinti . ” ’

Nyaso nla miǝ mi Israelfɔ kenke te biǝnkǝ wǝ Anto Onanto ni futsyǝ dítǝ Yesu wǝ básɔ lǝ uyikabie ǝsuǝ bélo Onanto dítǝ ófiani Bonamute ku Nwǝ Onanto Lékpo Ɔhile Bǝtsyǝ . ”
Nya se betidi bamfo lɛnɔ Petro eto etiki nyamfoo , ílǝ mǝ lǝ akɔɛsi . Nyaso bátɔ Petro ku batɔnkpe fɛfɛ bǝnkǝ , “ Bayimi , be ele bǝ buyifo ? ”
Nyaso Petro átɛyi mǝ nkǝ , “ Ele bǝ mi utsyuǝ saa sinkli ɔyɛ abua buyifo , lǝ ofloma , lǝ ofo ntuflǝsǝflǝsǝ eto lekpa nǝmǝ lǝ Yesu Kristo eto diye ǝsuǝ , lǝ Onanto lǝ ufi wǝ abua ɔtsyɛ wǝ , lǝ ofo Onanto eto ǝtǝsa nnya ni Lɛwɔnɔ Kɛnkɛ .
Nkomǝ eto kɛnyɛtsyǝtsyǝ te itǝ mi ku mi bebi ku mba kenke ditsyi katsyontsyokɔ ku betidi ba kenke Bonamute bo Anto lookpadi bafiani wǝ bale . ”
Nnya kamaa , Petro édi adansiɛ údi mǝ etiki kpǝ nya ɔ́lɛ mǝ kɔlɛ , ɔ́lɛ mǝ lekpakpa nkǝ , “ Bilǝkǝ mi ǝsuǝ bitsyiko lǝ kotonǝnǝ ko nlɛ bubǝ lǝ kawunsiǝ bua kamfo eto betidi ǝsuǝ . ”
Lǝ nyamfo esoo , betidi kpǝ ba lɛnɔ Petro eto ditiki nǝmǝ áfo banɔ , nya bǝflǝsǝ mǝ ntu , nya mǝ utú ébutsyǝ fe betidi akpi ǝtsyǝ . Mǝ dísu bákɔ diyi nǝmfo lǝ bafokanɔfɔ ǝsuǝ nɛ .
Béfi mǝ lefe bǝtǝ batɔnkpe bamǝ nya báte mǝ asa , nya bákato ola kǝtǝ Onanto , nya békedi lesa kakɔ tsya , nya bǝsiǝ ku bǝtsyuǝ lǝ lɔniyifoyifo ǝsuǝ .
Se batɔnkpe bamǝ díyifo ayanisa kpǝ esoo , íyifo betidi bamǝ yanii .
Nyaso bafokanɔfɔ lǝ mfo ákatsya lefe saa nya békesie mǝ asa kenke kǝtǝ bǝtsyuǝ .
Nya lǝ báte mǝ bikǝǝ , békefi atabi nnya bǝnyǝ késuko békesie , utsyuǝ saa lǝ kase éhiã wǝ ǝsuǝ .
Nya békesu kátsya lǝ Anto Onanto eto Disumuyo diyi saa , nya bákatsya lǝ etsyukpa etsyukpa kédi asa lǝ mǝ ayo ku disuǝyuǝ ku utu faa .
Nya bákatɛsǝ Onanto . Itǝ betidi ba tã ékebu mǝ . Nya diyi saa , Bonamute kǝtǝ betidi fɔfɔ ba bofo lǝ nkpǝ díkǝbǝ kákɔ lǝ mǝ ǝsuǝ .
Diyi lɔnii , Petro ku Yohanes ésu Onanto eto Disumuyo lǝ lefe nǝ Yudafɔ laato ola kǝtǝ Onanto . Iyifo fe kakɔmi eto abombo ǝtsyǝ lefe .
Se báyo Disumuyo nǝmǝ eto kesie ka baakpo Kesie Ka Laanɔ Bobee . Mfó bǝnyǝ osani utsyuǝ wǝ léba onkpo lǝ kasɔ taa wǝ lelefe ke . Wǝ betidi éketsyi wǝ kǝbǝkǝtsyǝ mfo diyi saa bǝ lǝ úkatɔ asa lǝ betidi ba laayɛ kedufǝ Disumuyo nǝmǝ .
Se únyǝ Petro ku Yohanes nlɛ bofe kédufǝ diyo nǝmǝǝ , ɔ́tɔ mǝ nkǝ bǝtǝ wǝ lesatsyuǝ .
Bále bǝńyǝ nya bábe wǝ tũũ , nya Petro lɛ́tɛyi wǝ nkǝ , “ Be bo mfo ! ”
Nya utidi ǝmǝ létakasǝ ǝnǝmi útǝkǝ lǝ mǝ , ku nsusu nkǝ bǝǝbǝ wǝ lesatsyuǝ butǝ .
Mfó nya Petro dídi etiki ɔ́tɛyi wǝ nkǝ , “ Mɔɔ , atabi saa ente mɛ muutǝ fǝ ! Nyaso muutǝ fǝ lesa nǝ nte mɛ . Nlɛ fɛ bɔtɛyi lǝ Yesu Kristo Nasaretnyǝ eto diye ǝsuǝ minkǝ taka ǝńyǝ lǝ ayɛ edu ! ”
Nya Petro lɛkɔbe utidi ǝmfo eto kodiani nya útǝ nkǝ otaka uńyǝ . Nya lamfolamfoo , wǝ akpa ku bɛkplɔbɛ eto ekubi dímuǝ ale !
Nya óbe ósa úńyǝ lǝ wǝ akpa ǝsuǝ . Mfó útsyiko bɔyɛ kesu kesinkli . Nya útǝkǝko mǝ údufǝ Disumuyo mfó , kayɛ kabé kasa katɛsǝ Onanto .
Betidi ba kenke lɛkɛ mfó , ǝnyǝ wǝ ɔnlɛ bɔyɛ nya ɔnlɛ Onanto bɔtɛsǝ .
Se bǝnyǝ wǝǝ , bǝtsyǝ lekpo bǝ wǝ ni futsyǝ díkǝsiǝ lǝ Kesie Ka Laanɔ Bobe kátɔ asa mfó . Nyaso íyifo mǝ yanii ku sikpi lǝ lesa nǝ béyifo bǝtǝ wǝ ǝsuǝ .
Se osani ǝmǝ dímuǝ Petro ku Yohanes ɔnlɛ kekle lǝ lekpake nǝ baakpo Oka Solomo eto Lekpata nǝ nkpe lǝ Onanto eto Disumuyo mfóo , betidi kpǝ étsyetsyi bésu mǝ ɔflɔ . Wǝ botsya éyifo mǝ yanii sekasitsyuǝ .
Nya se Petro dínyǝ betidi bamǝǝ , ɔ́tɛyi mǝ nkǝ , “ Israelfɔ , bǝ díyifo mi yanii lǝ nyamfo ǝsuǝ fɛ ? Nya beso bɛnlɛ bo bobe fe bo kosate eto ǝsuǝale ku Boanto eto sikpitete ǝsuǝ eso utidi emfo lɛyɛ ?
Nnya ni bǝnkǝ Onanto lébesǝ wǝ Usumubi Yesu kato . Onanto ǝmfo ni Abraham ku Isak ku Yakob tsya eto Onanto nɛ . Wǝ tsya nsi ni bo bana eto Onanto . Wǝ Ubi ni Yesu wǝ bífi bítǝ biǝ balo . Nya bɛni wǝ lǝ Pilato eto ǝnǝmi lǝ lefe nǝ bɛtɛyi biǝ binyi wǝ kulaa tsya , lǝ lefe nǝ Pilato wǝ léla nkǝ wóayani wǝ fɛ .
Bɛni utidi kɛnkɛ ku ɔsɛɛ , nya bɛtɔnɔ biǝ oyani uwudifɔ bomu lǝ wǝ kɛnyɛ .
Bélo utidi wǝ lǝǝtǝ betidi nkpǝ . Nya Onanto dísinkli ótakasǝ wǝ utsyiko ɔkɔmǝ ! Nya bo kosate dínyǝ wǝ ku bo ǝnǝmi !
Ɛyɛ lǝ Yesu eto diye ǝsuǝǝ , nya utidi wǝ lɛtsyini bɛnlɛ bunyǝ mfoo , dímuǝ ǝsuǝale nɛ . Nya se ófo Yesu ɔ́nɔ esoo , nnya dítǝ únyǝ bufitsyatsya fe kase mimblɛ nlɛ bunyǝ ku mi ǝnǝmi mfo nɛ .
“ Mɔ bayimi , nyi miǝ mi ku mi beninǝ éyifo nyamfo eto okloe ɛyɛ lǝ mante mante ǝsuǝ .
Fɛɛ Onanto ébɔtɛyi utsyǝ nkǝ ɛyɛ lǝ wǝ bǝnyɛlǝkǝtidi ǝsuǝ wǝ ubi Kristo , Utidi Wǝ Onanto Lékpo Ɔhile Utsyǝ ebudi ohiã . Nko eso útǝ nkǝ wǝ bǝnyɛlǝkǝtidi eto lesa nǝ bátɛyi bǝtsyǝ bǝ itǝ .
Nyaso bisinkli lǝ abuayifoyifo kama lǝ bitǝkǝko Onanto , lǝ uflǝ mi abua uwi . Lǝ biyifo nkoo , buinyǝ Lɛwɔnɔ Kɛnkɛ eto ǝsuǝale itsyi lǝ Bonamute ɔflɔ , nya wootsyese Yesu wǝ ni Kristo Wǝ Onanto Lékpo Ɔhile Utsyǝ .

Nko ini eso Yesu luusiǝ kato isu ese lefe nǝ Onanto lɔɔlɔ lesa saa utsyǝ fe kase útǝ wǝ bǝnyɛlǝkǝtidi kɛnkɛ lɛtɛyi bǝtsyǝ taa kɔ ke .
Fe kase Moses lɛtɛyi utsyǝ nkǝ , ‘ Bonamute Onanto ebulǝkǝ unyɛlǝkǝtidi utsyuǝ utsyiko lǝ mi nti fe kase útǝ mímbɔ . Nyaso bitsyuǝ wǝ ditiki nǝ ke wɔɔtɛyi mi koto .
Nyaso nwǝ ke lembutsyue unyɛlǝkǝtidi ǝmǝ kotoo , Onanto ebulǝkǝ wǝ lǝ wǝ betidi nti nya wɔɔtsylɔsǝ wǝ . ’
“ Lǝ sitintii , Onanto eto bǝnyɛlǝkǝtidi kenke idu lǝ Samuel ɛntɔɔ , ébɔtɛyi asa nnya nlɛ bubǝ mfo mmi bǝtsyǝ .
Nnya Onanto lɛtɛyi utsyǝ ɛyɛ lǝ wǝ bǝnyɛlǝkǝtidi ǝsuǝ eyifo mi ale . Nya mi tsya kpe kedikɔ lǝ kɛnyɛ ka Onanto lékle ku mi bana ǝsuǝ . Fe kase ɔ́tɛyi Abraham nkǝ , ‘ Ɛyɛ lǝ fǝ ufluflu ǝsuǝǝ , mookpo kasɔ eto betidi kenke atsyɔ . ’
Nyaso se Onanto dílǝkǝ wǝ Uyifoyifo Kristo ótee , tutɛ ótsyese wǝ mi ɔflɔ nkǝ lǝ okpo mi atsyɔ , nya lǝ utǝ mi utsyuǝ saa lǝ ɔyɛ abua buyifo . ”
Lefe nǝ Petro ku Yohanes ńyǝ banlɛ betidi bamǝ etiki budii , Yudafɔ eto besumunyǝ ku Disumuyo eto mba laase mfó eto beninǝ ku Sadukifɔ tsya ǝbǝ mfó .
Se bánɔ bǝ Petro ku Yohanes ńyǝ mfó balɛ etiki itsyi lǝ Yesu eto botaka ketsyi ɔkɔmǝ ǝsuǝ , nnya nlɛ bote bǝnkǝ utidi wǝ díkǝkpǝ ebotaka ubǝ nkpǝǝ , kafo ányi mǝ tinti .
Nyaso bǝmuǝ mǝ . Nya se kale mfe nlɛ bolo esoo , béti mǝ bákpe le diyo isu ǝsǝ kǝsiǝsǝ .
Fɛɛ betidi kpǝ ba lɛnɔ mǝ etikii , báfo etiki sɛɛ nyamfo bánɔ . Mǝ utú ebuyifo fe basani akpi anɔ .
Nya se kale dísiǝǝ , ibǝ bǝ Yudafɔ eto bǝsuǝaletidi ku beninǝ ku afi eto bateasa ákpe disi lǝ Yerusalem .
Bátsya ku Usumunyǝ Ninǝ Kenke Annas ku Kayafa ku Yohanes ku Aleksandro ku besumunyǝ ninǝ eto betidi tsya .
Nyaso bákpa Petro ku Yohanes bamǝ báboko mǝ ǝnǝmi . Nya bátɔ mǝ bǝnkǝ , “ Owoe eto diye ku ǝsuǝale ǝsuǝ bíyifo nyamfo ? ”
Petro wǝ díyi ku Lɛwɔnɔ Kɛnkɛ eto ǝsuǝale átaka úńyǝ nya ɔ́tɛyi mǝ nkǝ , “ Bo bǝsuǝaletidi ku umǝ eto beninǝ ,
lǝ bela biǝnkǝ bianɔ lesa sɛɛ nǝ búyifo bútǝ utidi wǝ lɛtsyini mfo ku kase bótsya wǝǝ ,
bitǝ mɛ kusu lǝ ntɛyi mi ku Israel eto betidi kenke lesatsyuǝ . Yesu Kristo wǝ ditsyi Nasaret wǝ bítǝ básɔ lǝ uyikabie ǝsuǝ , nya Onanto disi ótakasǝ wǝ utsyiko ɔkɔmǝǝ , wǝ diye ǝsuǝ nya utidi ǝmfo dímuǝ ale nɛ .
Nya Yesu ǝmfo ǝsuǝ Awɔnisa Kɛnkɛ lɛtɛyi nkǝ , ‘ Leba nǝ mba laato ayo lɛni bǝ dimbǝ kɔnɔɔ , ni bomu díbǝ lefiani nǝ nso bofe lǝ afɛfɛ kenke nti . ’
Wǝ hã ni futsyǝ loofo utidi bulǝkǝ , itsyise wǝ hã ni futsyǝ Onanto dítǝkǝ diye nya útǝ wǝ ǝsuǝale lǝ betidi ba tã nti , nkǝ utǝ utidi nkpǝ . ”
Se bǝsuǝaletidi ku beninǝ dínyǝ kase Petro ku Yohanes ba lenni bekuente nya bámfo bunǝ saa , nlɛ etiki budi ku ute ku ute ku ǝsuǝale nkoo , íyifo mǝ yanii . Nya bǝnyǝ bǝtsyǝ lekpo sitinti bǝ mǝ ku Yesu áyɛ béyifo keyifo lǝ bǝtsyuǝ .
Nya se bǝnyǝ utidi ǝmǝ bátsya ńyǝ mfó lǝ mǝ ɔflɔɔ , kɛnyɛ ǝkpǝ mǝ , bánte lesa nǝ baatɛyi bio .
Nyaso bátɛyi mǝ bǝ banyi besu kama etɔ , nya mǝ hã dísiǝ mfó kefi nsusu lǝ lesa nǝ booyifo ǝsuǝ .
Mǝ bǝtsyuǝ átɔ bǝ , “ Be ele bǝ buyifo ku betidi bamfo ? Boǝmbofo bɔtɛyi boǝ lesa nǝ béyifo mfo enni ayanisa itsyise utidi saa wǝ nkpe lǝ Yerusalem yi nya ɔ́nɔ ditiki nǝmfo .
Bomu bǝ lǝ etiki nyamfo lǝ ɛyɛ bokpantsyaa , bitǝ lǝ bukǝ mǝ ato boǝ bensidi etiki saa lǝ Yesu eto diye ǝsuǝ bio . ”
Nya bésinkli bákpadi mǝ báboko disikakpekɔ mfó nya bákpe mǝ kɔfi bǝ idu lefe nǝmfó ɛntɔɔ , bénsidi kutsyuǝ saa etiki nye báte kulesa itsyi lǝ Yesu ǝsuǝ bio .
Nya Petro ku Yohanes dífe kɛnyɛ bátɛyi mǝ bǝnkǝ , “ Mi kosate bibu nnya bebe biǝ nte nnya lɔɔkɛ Onanto ɔkɔɛ ? Bǝ buyifo lǝ mi kɔfi ǝsuǝ lee , lǝ Onanto eto kole ǝsuǝ ?
Bo alɛɛ , asa nnya búnyǝ ku bɔ́nɔɔ , boembofo kɛnyɛ boma lǝ nnya ǝsuǝ kǝsiǝ kpoo nko . ”
Nyaso beninǝ bamǝ nlɛ disi bokpe mfó ǝnyǝnki bákpe nya békǝ mǝ ato kekleke nya báyani mǝ . Kase betidi bamǝ kenke díńyǝ mfo nlɛ Bonamute bɔtɛsɛ lɛ wǝ eyifosa esoo , beninǝ bamǝ mánte kusu ko bɔɔyɛ bǝnǝ mǝ koto .
Utidi ǝmǝ bátsya ébofo alɛ fosi ana ku kama .
Lefe nǝ báyani mǝ kamaa , Petro ku Yohanes ésu mǝ betidi bamǝ ɔflɔ nya bátɛyi mǝ lesa nǝ betidi bamǝ lɛtɛyi mǝ lǝ disikakpekɔ kamǝ .
Nyaso bafokanɔfɔ lǝ mfó kenke átsya nya báto ola bǝtǝ Onanto bǝ , “ Bonamute , fǝ díyifo kato ku kasɔ ku lekpo ku asa nnya kenke nkpe lǝ nya .
Fǝ lɛyɛ lǝ Lɛwɔnɔ Kɛnkɛ ǝsuǝ fǝtǝ bo Ona David wǝ ni fǝ Uyifoyifo dídi etiki ɔ́tɛyi nkǝ , ‘ Beso kawunsiǝ eto betidi ba lenni Yudafɔ nlɛ bunyenki kefi nsusu bua ?
Kawunsiǝ mfo eto baka átsya , báto ákpatsya , nya bǝsuǝaletidi lékpe disi béfi nsusu lǝ Onanto ǝmǝ ku Utidi Wǝ Ókpo Ɔhile Utsyǝ ǝsuǝ . ’
Ɔnukualɛ uni bǝ Herodes ku Pontio Pilato ku Israelfɔ ku mba lenni Israelfɔ átsya lǝ umǝ ǝmfó nya bátaka bǝńyǝ lǝ fǝ Uyifoyifo Kɛnkɛ Yesu wǝ fákpo ɔhile fǝtsyǝ ǝsuǝ .
Fɛɛ lǝ fǝ ǝsuǝale ku kobe ǝsuǝǝ , ábe fǝnkǝ lǝ batsyaa , beyifo lǝ asa nnya fétsyue fǝtsyǝ ǝsuǝ .
Nya mɔmɔɔ , O Bonamute , be sikpi sia banlɛ bo bokpe , lǝ ǝtǝ bo fǝ beyifoyifo lɛkɔɛsi nǝ luutǝ boofo fǝ Ditiki Sɛɛ nǝmǝ budi .
Nnǝ fǝ kɔni etsyue lǝ atsya betidi , lǝ eyifo ayanisa kpǝ , lǝ fǝ Uyifoyifo Kɛnkɛ Yesu eto diye ǝsuǝ . ”
Se báto ola bálosǝǝ , diyo nǝ kafo bankpe ko dítinkǝ nya Lɛwɔnɔ Kɛnkɛ lɛyifǝ dísiǝ lǝ mǝmblɛ ǝsuǝ nya bétsyiko Ditiki Sɛɛ nǝmǝ bɔtɛyi ku ǝsuǝale .
Lǝ lefe nǝmfo kenkee , bafokanɔfɔ kenke eyifo kɛnyɛ kani lǝ ditsyǝbi ku nsusu ǝsuǝ mǝ kuutsyuǝ saa membu wǝ hã eto lɛlɛkɛsǝ eto disi , bomu mǝ lesa saa eyifo mǝmblɛ eto lele .
Nya batɔnkpe bamfo kenke dífi ǝsuǝale kplɛ bábe Onanto eto Ditiki Sɛɛ ditsya itsyi lǝ Bonamute Yesu eto botaka ketsyi ɔkɔmǝ ǝsuǝ . Nya Onanto eto atsyɔkpokpo kplɛ dísiǝ ko mǝ kenke .
Mǝ kutsyuǝ saa mánhiã kulesa , itsyise mba ayo nye nsɔ nkpee , efi asa nyamfo báte nya béfi atabi nnya bǝnyǝ ,
bésuko batɔnkpe bamǝ nya bésie nnya bǝtǝ utsyuǝ saa lǝ kase ińyǝ itǝ wǝ .
Lǝ mfóo , osani utsyuǝ akɛ lǝ mǝ nti baakpo Yosef , wǝ ni Lewinyǝ wǝ ditsyi kasɔ ka baakpo Kipro . Batɔnkpe bamǝ ǝtǝkǝ diye bǝ Barnaba , eto kasɔ ni nwǝ laakpe betidi otsyekle .
Úfi wǝ kasɔ kǝtsyuǝ óte nya úfi atabi nnya únyǝ úsuko batɔnkpe bamǝ .
Nya osani utsyuǝ tsya dísiǝ wǝ baakpo Ananias ku wǝ usiǝ Safira . Mǝ tsya éfi mǝ kasɔ kǝtsyuǝ báte .
Nya úfi atabi nyamǝ eto ǝtsyuǝ ɔ́kula fɛ úfi afɛfɛ óboko batɔnkpe bamǝ . Ditsyǝbi nǝmfo eyifo wǝ usiǝ Safira eto bote nya ɔ́tɔnɔ nkǝ beeyifo nko .
Nya Petro lɛtɔ wǝ nkǝ , “ Ananias , beso fǝtǝ Obonsam dítǝkǝ fǝ kato , nya útǝ fátɛyi Lɛwɔnɔ Kɛnkɛ sidia ? Nya féfi fǝ kasɔ ka fáte eto atabi ǝtsyuǝ fákula fǝtsyǝ ǝsuǝ ?
Kasɔ kamǝǝ , fǝ kale keni fɛ fáte ke , nya atabi nnya báfo fǝ kayo tsya eyifo fǝ ale . Be dítǝ eso féfi nsusu bua bomfó eto okle ? Inni bo betidi bamfo fátɛyi sidia , bomu Onanto ! ”
Kase Ananias lɛnɔ ditiki nǝmfo koo , lamfolamfo úduɔnɔ ókpo kasɔ , úkpǝ ! Nyamfo ǝtǝ sikpi kplɛ ǝmuǝ mba kenke lɛnɔ nnya .
Nya bakosobi ba lɛkɛ mǝ lenti dífi kafia beti wǝ nya béfi wǝ bésu bébikǝ .
Fe abombosɔsɔ ǝtsyǝ eto kamaa , wǝ usiǝ tsya ǝbǝ údufǝ mfó . Fɛɛ wóannɔ tɔ lesa nǝ díkǝbǝ .
Nya Petro lɛtɔ wǝ nkǝ , “ Tɛyi mɛ , se fǝ ku fǝ usǝ dífi mi kasɔ bétee , atabi nnya kenke báfó mi kayo ni nyamfoo ? ” Nya usio ǝmǝ dítǝ mbuayɛ nkǝ , “ Ee , nyamblɛ nɛ . ”
Nya Petro lɛtɛyi wǝ nkǝ , “ Beso fonko fǝ usǝ lékle kɛnyɛ bɛnlɛ Lɛwɔnɔ Kɛnkɛ boto kabe ? Bebe bakosobi ba dítsyi fǝ usǝ bésu bébikǝ ni mba mfo nɛ . Mǝ ke luutsyi fintsya besuko nɛ . ”
Lamfolamfo , wuntsya édu ɔ́nɔ nya úkpǝ . Nya se bakosobi bamǝ díbǝ bǝńyǝ se úkpǝ onlabee , bétsyi wuntsya bésu bébikǝ lǝ kaka bébikǝ wǝ usǝ ke .
Itǝ eso sikpi kplɛ ǝmuǝ mba kenke díkafo Ditiki Sɛɛ nǝmǝ bánɔ ku betidi ba kenke lɛnɔ lesa nǝ díbǝ mfó .
Lefe nǝmfo kenkee , batɔnkpe bamǝ éyifo ayanisa kpǝ lǝ betidi bamǝ nti . Bafokanɔfɔ ba lǝ mfóo , ákatsya lǝ Yudafɔ eto Disumuyo kaka baakpo Solomo eto Lekpata .
Ite bǝ betidi bamba kpǝ éfi lelabi ku díbu bǝtǝ bafokanɔfɔ tsyaa , báte sikpi bámfo budufǝ lǝ mǝ nti .
Tsya fɛɛ betidi kpǝ , basani ku besio ésinkli lǝ nkpǝ bua bo bensi kama nya báfo Bonamute bánɔ .
Nya betidi lékpa mǝ befimfi bálabesǝ lǝ mǝ belabekǝ ǝsuǝ lǝ kpakpaakpe kaka bébu bǝ Petro ebɔyɛ lǝ ɔlɛ botsyilama , lǝ wǝ koyo lǝ kokpo lǝ befimfi bamfó ǝsuǝ lǝ bǝmuǝ ale .
Nya betidi kpǝ lǝ kǝmǝ ka letsyilama Yerusalem lékpa mǝ befimfi ku mba awɔnɔ bua nlɛ bule báboko mǝ ɔflɔ nya bátsya mǝmblɛ bufi .
Nya Yudafɔ eto Usumunyǝ Ninǝ Kenke ku wǝ betidi ba ni Sadukifɔ eto ditsyukpa lɛsɛsǝ ǝnǝmi kekleke lǝ batɔnkpe bamǝ ǝsuǝ .
Lǝ nyamfo esoo , bǝmuǝ mǝ bákpe lǝ umǝ eto diyo .
Lǝ kǝtsyǝ kamfóo , Onanto eto ɔtɔnkpe utsyuǝ ǝbǝ ɔ́sini diyo nǝmǝ eto siku nya úlǝkǝ mǝ nya ɔ́tɛyi mǝ nkǝ ,
“ Bidu bisu Yudafɔ eto Disumuyo lǝ bisu bidi betidi ba kenke etiki itsyi lǝ nkpǝ fɔfɔ bomǝ ǝsuǝ . ”
Nyaso se kale dísiǝǝ , lǝ kase Onanto eto ɔtɔnkpe lɛtɛyi mǝ ǝsuǝǝ , bésu bédufǝ Disumuyo mfó nya bétsyiko mǝ asa bote . Lǝ lefe nǝmfoo , Usumunyǝ Ninǝ ku wǝ betidi ákpadi Yudafɔ kenke eto beninǝ itǝ botsya nya bákpe betidi bǝtsyuǝ bǝ besu bǝlǝkǝ batɔnkpe bamǝ lǝ diyo nǝmǝ baboko .
Fɛɛ se bésu mfóo , bǝnnyǝ mǝ ! Nyaso bésinkli bǝbǝ bátɛyi mǝ bǝnkǝ ,
“ Se búsuu , búnyǝ buǝ diyo nǝmǝ eto biku kenke ti , nya mba laase kesie ńyǝ mfó . Fɛɛ se bɔ́sini bikuu biamǝǝ , bóǝnnyǝ betidi bamǝ eto kuutsyuǝ lǝ diyo nǝmǝ kafo . ”
Lefe nǝ mba laase Disumuyo nǝmǝ eto uninǝ ku besumunyǝ ninǝ bamfo lɛnɔ ditiki nǝmfoo , íyifo mǝ yanii tinti , itsyise bánte lesa nǝ díbǝ lǝ batɔnkpe bamǝ lǝ ǝsuǝ .
Nyamfo eto kamaa , utsyuǝ ǝbǝ ɔ́tɛyi mǝ nkǝ , “ Betidi ba bímuǝ békpe lǝ diyoo , bebe , nyǝ mǝ ńyǝ lǝ Disumuyo nǝmǝ banlɛ betidi asa botee ! ”
Lamfolamfoo , mba laase mfo eto uninǝ ku wǝ betidi édu bésu Disumuyo mfo bésu bǝmuǝ mǝ baboko . Fɛɛ se báte sikpi bǝ betidi bamǝ ebubǝ bato mǝ aba esoo , bǝnnǝ mǝ lǝ ǝsuǝale ǝsuǝ .
Se bákpa mǝ bésuko , bésu bǝńyǝnsǝ mǝ lǝ bakponkpo bamǝ eto ǝnǝmi . Usumunyǝ Ninǝ átɔ mǝ nkǝ ,
“ Bóantɛyi mi boǝnkǝ biensidi etiki bɛtɛyi kulesa itsyi lǝ Yesu ǝmfo ǝsuǝ ? Fɛɛ bíusensǝ wǝ ditiki nǝmǝ békpo lǝ Yerusalem kenke . Nya bela biǝ biefi wǝ ukpǝ eto dikpilolo bitǝkǝ bo lǝ ǝsuǝ ! ”
Mfó nya Petro ku batɔnkpe bamba bamǝ dílǝkǝ kɛnyɛ bátɛyi bǝ , “ Etiki eto ɔnukualɛ ni bǝ Onanto ni futsyǝ ele bǝ butsyue koto , inni utidi .
Yesu wǝ bélo se bítǝ básɔ bámanklasǝ lǝ uyikabie ǝsuǝǝ , bo bana eto Onantoo , ni nwǝ létakasǝ wǝ utsyiko ɔkɔmǝ úbǝ nkpǝ nɛ .
Onanto ǝtsyǝ wǝ lǝ wǝ sediani lǝ kato kaka ni kakplɛkɔ kenke fe ɔtɔnkotɔnko ku Ofomfokǝtǝ itǝ lǝ Israelfɔ lǝ bǝnyǝ kusu batsyi mǝ akɔɛsi bawuninsǝ lǝ Onanto lǝ ufi mǝ abua ɔtsyɛ mǝ .
Bo ku Lɛwɔnɔ Kɛnkɛ , nǝ Onanto leefi kǝtǝ mba leetsyue wǝ koto ni mba ni ditiki nǝmfo eto badansiɛ . ”
Se bakponkpo bamǝ lɛnɔ ditiki nǝmfo lǝ batɔnkpe bamǝ eto kɛnyɛɛ , kafo esi kányi mǝ tinti , nyaso báse nnya uyi bǝnkǝ ele bǝ balo mǝ .
Fɛɛ Farisifɔ eto osani ɔni wǝ lɛkɛ lǝ bakponkpo bamǝ nti baakpo Gamaliel áni ko mǝ . Úyifo utidi wǝ betidi kenke díkebu tinti , nya úyifo afi eto oteasa tsya . Wǝ ni futsyǝ létaka uńyǝ ɔ́tɛyi nkǝ , bǝtǝ lǝ batɔnkpe bamǝ lǝ babɔ , fɛ lǝ befi nsusu lǝ etiki nyamǝ ǝsuǝ .
Nya ɔ́tɛyi mǝ nkǝ , “ Israelfɔ , bɛlɔ bebe sinini lǝ lesa nǝ bela biǝ bieyifo betidi bamfo !
Lefe ditsyuǝ nǝ lefe mmǝǝ , osani utsyuǝ wǝ lɛkɛ baakpo Teuda , wǝ dífi wǝ ǝsuǝ uyifo fe uninǝ wǝ nkpe díbu onso . Betidi alofa ana dítǝkǝko wǝ . Nya lefe nǝ bálo wǝǝ , wǝ betidi ba dítǝkǝko wǝ ésensǝ , nya wǝ ditsyukpa nǝmǝ léba .
Lǝ nnya kamaa , lǝ betidi eto leklafee , Yuda wǝ ni Galileanyǝ ákpa betidi ókpo lǝ ǝsuǝ fe wǝ bǝtǝkǝkotsyuǝ . Nko ke se úkpǝǝ , wǝ bǝtǝkǝkotsyuǝ mfó ko dísensǝ .
Nyaso lesa nǝ minyǝ mɔɔtɛyi mi ko ni bǝ , beyani betidi bamfo . Lǝ asa nnya banlɛ bote nye asa nnya banlɛ buyifo eyifo mǝ kosate eto etsyuesaa , yǝmbɔklɛ fɛ yuusensǝ
Fɛɛ lǝ Onanto eto etsyuesa inii , boǝmbofo mǝ kusu buti . Lǝ boambe kukɔnɔ kulaa tsyaa , buubǝ bunyǝ boǝ bɔlɛ botaka kǝńyǝ lǝ Onanto Kosate ǝsuǝ ! ”
Bakponkpo bamǝ áfo Gamaliel eto nsusu bo útǝ mǝ . Nyaso bákpadi batɔnkpe bamǝ báboko mǝ nti , nya báblɛ mǝ . Nya besi bǝkǝ mǝ ato bǝ bensi tɛyi kulesa saa itsyi lǝ Yesu eto ditiki ǝsuǝ bio . Nya báyani mǝ bédu .
Se batɔnkpe bamǝ dídu lǝ lekpokakpokɔ bantɔɔ , bǝnyǝ disuǝyuǝ tinti , itsyise bǝnyǝ bǝnkǝ Onanto ákla mǝ ókpe lǝ betidi ba baakpe kofani lǝ Yesu eto disi nti .
Nya diyi saa , bákate Ditiki Sɛɛ nǝme kátɛyi lǝ Yudafɔ eto Disumuyo ku ayo ayo kafe bǝnkǝ Yesu ni Nwǝ Onanto Lékpo Ɔhile Utsyǝ .
Lefe nǝmfo se bakasebi bamǝ dítsyiko bufuii , kǝnǝ ǝbǝ kédufǝ lǝ Yudafɔ ba laatɛyi Sigriki ku mba laatɛyi Sihebri eto nti . Nnya ni bǝ lǝ bésie diyi eto lesaa , díankayo mba laatɛyi Sigriki eto bakɔ besiǝ .
Lǝ nyamfo esoo , lefosi inuǝ bamǝ ákpadi bafokanɔfɔ bamǝ kenke , nya bátɛyi mǝ bǝnkǝ , “ Yanlɛkɛ bǝ bobiasǝ lefe lǝ didisa siesie eto etiki ǝsuǝ lǝ lefe nǝ ele bǝ bufi bo lefe kenke butǝ Ditiki Sɛɛ nǝmǝ eto budi .
Nyaso mɔmɔɔ , bayimi , betsyilamasǝ ǝnǝmi lǝ bilǝkǝ basani ekuanse ba nyi kobe nya Lɛwɔnɔ Kɛnkɛ nsi ko mǝ . Buufi mǝ butsyǝ lǝ keyifo kamfo eto kɛnyɛ itǝ bǝ bofo lefe bɔkɛ itǝ olatoto ku Ditiki Sɛɛ nǝmǝ letsya bobe . ”

Ditiki nǝmǝ álɛkɛ itǝ mǝmblɛ kenke , nyaso bǝlǝkǝ Stefano wǝ ni utidi wǝ nkpe bofokanɔ nya Lɛwɔnɔ Kɛnkɛ nsi ko wǝ lefe saa . Nya bǝlǝkǝ Filipo ku Prokoro ku Nikanɔ ku Timona ku Parmena ku nwǝ díkafiani Yudanyǝ wǝ baakpo Nikolas wǝ ditsyi Antiokia .
Bǝlǝkǝ betidi ekuanse bamfo báte batɔnkpe bamǝ . Nya báto ola bǝtǝkǝ mǝ ani lǝ disi itǝ keyifo kamǝ eto buyifo .
Lǝ nyaso Onanto eto Ditiki Sɛɛ nǝmǝ dísukosǝ busǝnsǝ kakpe . Nya bafokanɔfɔ lǝ Yerusalem dífui bakpe . Yudafɔ eto besumunyǝ kpǝ tsya átsyi báwuninsǝ báfo Ditiki Sɛɛ nǝmǝ .
Nyaso Stefano wǝ Onanto lékpo atsyɔ útǝ ǝsuǝalee , éyifo ayanisa kpǝ lǝ betidi bamǝ nti .
Fɛɛ Yudafɔ ba díkafo mǝ ǝsuǝ ǝsuǝ eto busiǝ ba dítsyi Kirene ku Aleksandria ku bǝtsyuǝ ba dítsyi Kilikia ku Asia eto ditsyukpa étsyiko etiki bunǝ ku Stefano .
Fɛɛ mǝ kutsyuǝ saa mámfo buńyǝ lǝ wǝ ǝnǝmi lǝ kobe ko Lɛwɔnɔ Kɛnkɛ dítǝ wǝ eso .
Nyaso bákpe disi ku betidi bamba bǝ lǝ batɛyi bidia lǝ wǝ ǝsuǝ bǝ , “ Bɔ́nɔ se úkedi etiki uńyǝ lǝ Moses ku Onanto tsya ǝsuǝ ! ”
Kɛnyɛlala kamfo ǝnǝ lefonyi lékpe lǝ betidi bamfo ku beninǝ ku afi eto bateasa bamǝ kenke ǝsuǝ . Nya bǝmuǝ Stefano nya béfi wǝ bésuko bakponkpo eto ǝnǝmi .
Nya báboko betidi bǝtsyuǝ ba lékle kɛnyɛ bátɛyi sidia bǝnkǝ , “ Osani ǝmfo ékedi etitiki lefe saa kǝńyǝ lǝ Disumuyo Kɛnkɛ kamfo ku lǝ Moses eto kɔfi ǝsuǝ .
Nya bɔ́nɔ bǝ ɔ́tɛyi tsya nkǝ utidi ǝmǝ ditsyi Nasaret baakpo Yesu mfóo , átɛyi nkǝ wooba Onanto eto Disumuyo Kɛnkɛ kamfo nya woofloma akpa nnya Moses dítǝ bo ! ”
Nya mba kenke lɛkɛ lǝ lekpokakpokɔ mfó létakasǝ ǝnǝmi bákpo lǝ Stefano ǝsuǝ , nya bǝnyǝ bǝ wǝ ǝnǝmi ǝkǝyǝnde fe kato eto ɔtɔnkpe eto ale .
Nya Usumunyǝ Ninǝ Kenke lɛtɔ Stefano nkǝ , “ Etiki nnya banlɛ budi mfoo , sitinti ini banlɛ bɔtɛyi ? ”
Nya Stefano dítǝ wǝ mbuayɛ nkǝ , “ Boantomǝ ku mɔ bayimi , bitsyue koto kukɔnɔ lǝ bɛnɔ ! Diyǝnde eto Onanto ǝlǝkǝ wǝ ǝsuǝ óte bo ona Abraham lǝ Mesopotamia eto kasɔ fɛ údu mfo úsu úsiǝ lǝ kasɔ ka baakpo Haran .
Ɔ́tɛyi wǝ nkǝ , ‘ Taka lǝ edu lǝ kasɔ kamfo ku lǝ fǝ betidi ɔflɔ lǝ esu kasɔ ka moote fǝ ǝsuǝ ! ’
“ Nyaso údu lǝ wǝ kasɔ nya úsu úsiǝ lǝ Haran . Lǝ Abraham eto anto eto ukpǝ eto kamaa , nya Onanto lékpa wǝ óboko kasɔ ka binsi mfo mmi nɛ .
Onanto mémbudi kasɔ kamfo eto dikuku sɛkɛ saa útǝ Abraham fe wǝ kale , inni lɛ kokpa kɔni . Bomu ɔ́tɛyi wǝ ɔtɔnsǝ nkǝ kasɔ kamǝ ebofiani wǝ ku wǝ befluflu eto kale , ite bǝ ibǝ ese lefe nǝmfóo , ubi saa mánkɛ wǝ .
Nnya Onanto lɛtɛyi wǝ ni nkǝ , ‘ Fǝ befluflu ebofiani bafɔ lǝ kasɔ ka lenni mǝ kalɛ ǝsuǝ . Boosiǝ mfo fe ndomufɔ nya boote mǝ ohiã itǝ alɛ alofa ana flɔflɔflɔ . ’
Nya usi ɔ́tɛyi wǝ tsya nkǝ , ‘ Moolo betidi ba díyifo mǝ mǝ ndomufɔ dikpi . Nya lǝ nnya kamaa , buudu lǝ kasɔ kamfó bǝbǝ basumu mɛ lǝ kaka mfo . ’
Mmǝǝ ini Onanto lékle kɛnyɛ ku Abraham ini lelolala eto kɛnyɛklekle nɛ . Nyaso Abraham ála Isak lelo lǝ diyi flamflale se bále wǝ . Isak tsya ála Yakob lelo , nya Yakob tsya léla lelo lefosi bebi inuǝ ba bále díbǝ báfiani Yudafɔ eto ese lefosi ǝnuǝ ba lefo diye .
“ Yakob eto bebi bamfo ásɛsǝ ǝnǝmi lǝ mǝ ɔyimi Yosef ǝsuǝ . Nya bǝmuǝ wǝ báte fe ndomunyǝ lǝ Egipte eto kasɔ . Fɛɛ Onanto ǝsiǝko wǝ ,
nya úlǝkǝ wǝ útsyiko kanyi ku bulǝ saa ǝsuǝ . Se Yosef lɛbɔ úńyǝ lǝ Egipte eto Oka Farao eto ǝnǝmii , Onanto ǝtǝ wǝ ditsyǝbi sɛɛ ku kobe , itǝ Oka ǝmǝ éfi wǝ útsyǝ nwǝ laabe Egipte eto kasɔ ku wǝ diyo ku bikǝ kenke .
“ Lǝ lefe nǝmfoo , kukpɛnsɛ kekleke ǝbǝ lǝ Egipte ku Kanan eto nsɔ kenke , nya ínǝ kanyinyǝnyǝ kpǝ éboko . Bo bana mánkɛ didisa nǝ buudi .
Nya se Yakob lɛnɔ nkǝ didisa kpe lǝ Egipte , ókpe wǝ bebi ba ni bo bana ditutɛ nkǝ besu baya didisa baboko wǝ .
Lǝ mǝ dísu nuǝfǝǝ , Yosef ǝlǝkǝ wǝ ǝsuǝ óte wǝ bayimi nya Egipte eto Oka tsya díbǝ óte Yosef eto bayimi bamǝ .
Lǝ nnya eso Yosef ákpe wǝ bayimi nkǝ besu bakpa wǝ anto Yakob ku wǝ betidi kenke ba diyifo fe betidi fosi akuanse ku ɛnɔ báboko .
Nyaso Yakob édu úsu Egipte kaka wǝ ku wǝ bebi díkpǝ .
Kamaa , bétsyi bǝkpǝnkpǝ bamǝ bésinkli bésuko umǝ wǝ baakpo Sikem bésu bébikǝ mfó . Bébikǝ mǝ lǝ kudi ko Abraham léya ku sika flubia eto atabi ǝtsyuǝ lǝ Hamɔ eto bebi ɔflɔ .
“ Se kɛnyɛtsyǝtsyǝ ka Onanto dítsyǝ útǝ Abraham eto lefe nlɛ boyoo , wǝ befluflu ba mfe nkpe lǝ Egipte ébole béfui tinti .
Kafɛfɛkɔɔ , Oka fɔfɔ wǝ dímante Yosef étsyiko seka budi lǝ Egipte eto kasɔ .
Farao emfo ǝlǝkǝ nsusu bua úyifo Abraham eto befluflu bamfo disiale nya úkisi mǝ tsya . Itǝ ɔ́hiɛ mǝ bǝlǝkǝ mǝ bebisambi ba bále lǝ ayo báto bákpe lǝ kase buukpǝ .
“ Lefe nǝmfo eto lefe nnya bále Moses nɛ . Nya bǝnyǝ bǝ úyifo ubi wǝ laanɔ bobe tsya . Lǝ nyamfo esoo , wǝ antomǝ éfi wǝ bákula afa ǝtsyǝ sɔ̃ɔ̃ lǝ diyo .
Nya lefe nǝ bǝnyǝ bǝ bensiembofo wǝ bɔkulaa , bǝlǝkǝ wǝ lǝ mǝ ǝsuǝ . Nya Farao eto ubisiobi dísu ɔ́kɛ wǝ nya úfi wǝ ófianisǝ wǝ kafo eto ubi .
Óbe wǝ nya békluǝsǝ wǝ fe Egiptenyǝ lǝ mǝ esu ku mǝ asayifofo ǝsuǝ . Nya óbe ófiani utidi wǝ lɛkɛ ǝsuǝale lǝ wǝ etikididi ku wǝ eyifosa kenke ǝsuǝ .
“ Se Moses léfo alɛ fosi anaa , íbǝ wǝ lǝ nsusu nkǝ lǝ usu obe kase banlɛ wǝ bayimi Israelfɔ buyifo .
Lǝ lefe nǝ úsu mfoo , únyǝ kase Egiptenyǝ nlɛ mǝ ɔni disiale buyifo . Esoo , úsu ɔ́wunsǝko wǝ ɔ́sɔ Egiptenyǝ ǝmfo ólo .
Moses ébu nkǝ wǝ kosate eto betidi ǝbɔnɔ kasɔ nkǝ Onanto ebɔyɛ lǝ wǝ ǝsuǝ úlǝkǝ mǝ , fɛɛ mǝ mánnɔ nnya kasɔ nko .
Kǝsiǝsǝǝ , únyǝ Israelfɔ inuǝ ba nlɛ bɔkpɔ . Úsu nkǝ lǝ usu okpla mǝ nya ɔ́tɛyi mǝ nkǝ , ‘ Bebee ! Bayimi , bini ! Yanle bǝ bikakpɔ keyifo lesafimfi mi bǝtsyua nko ! ’
“ Nya mǝ inuǝ bamǝ eto nwǝ nlɛ wǝ ɔyimi disiale buyifo dínǝ Moses útsyǝ kutsyǝ nya ɔ́tɔ wǝ nkǝ , ‘ Be leka fǝ lǝ nnya ǝsuǝ ? Owoe dílǝkǝ fǝ bo ɔtɔnkotɔnko ku okponkpo lǝ bo etiki nyamfo ǝsuǝ fɛ ?
Lee , ala fǝ aalo mɛ fe kase fálo Egiptenyǝ ǝmǝ kǝnǝ ? ’
Se Moses lɛ́nɔ ditiki nǝmfoo , útsyetsyi úsu ɔ́biɔ lǝ Midia eto kasɔ fe ɔfɔ . Nya mfó óle bebisaibi inuǝ .
“ Lǝ alɛ fosi ana eto kamaa , Onanto eto ɔtɔnkpe ǝlǝkǝ ǝsuǝ óte wǝ fe ute wǝ nlɛ biyu eto kuyi botonsǝ eto ditsyǝbi lǝ Sinai eto kɔtini ɔflɔ lǝ mfiminti mfo .
Se Moses dínyǝ nyamfo nkoo , íyifo wǝ naa . Nyaso lefe nǝ ɔ́nyi ɔ́fi nkǝ lǝ obe lesa nǝ inii , nnya Onanto eto ɔkɔɛ ábɔ ɔ́tɛyi nkǝ ,
‘ Mɔ ni fǝ banamǝ eto Onanto , Abraham ku Isak ku Yakob eto Onanto . ’ Moses étinkǝ ku sikpi eso wénsifo mfó bobe .
“ Onanto ǝmǝ átɛyi wǝ nkǝ , ‘ Lǝkǝ fǝ afokpa ! Itsyise kaka fǝńyǝǝ , kasɔ kɛnkɛ keni .
Mbunyǝ kase mɔ betidi nlɛ kanyi bunyǝ lǝ Egipte eto kasɔ mfó . Mbɔnɔ mǝ bɔwɔnɔnɔ ku nku bo banlɛ kakpadi mɛ . Nyaso mbubǝ miǝ lǝ mbǝ nlǝkǝ mǝ . Bǝ , mookpe fǝ kɔtɔ lǝ Egipte ! ’
“ Moses emfo ni utidi wǝ Israelfɔ lɛ́ni nya bátɔ wǝ bǝnkǝ , ‘ Owoe dílǝkǝ fǝ bo ɔtɔnkotɔnko ku okponkpo lǝ bo etiki nyamfo ǝsuǝ fɛ ? ’ Wǝ ni nwǝ Onanto létsyese nkǝ udi seka lǝ mǝ ǝsuǝ ku mǝ Ofomfokǝtǝ , ɛyɛ lǝ Onanto eto ɔtɔnkpe wǝ dílǝkǝ ǝsuǝ óte lǝ ute wǝ díkǝnyǝ lǝ mfiminti mfó nɛ .
Ókpa mǝ betidi bamǝ údunko lǝ Egipte nya úyifo ayanisa úlǝkǝ asa kpǝ óte lǝ Egipte eto kasɔ ku lǝ Lekpo Sia eto kɛnyɛ ku lǝ lefe nǝ banyɛ lǝ mfiminti alɛ fosi ana sɔ̃ɔ̃ .
“ Moses ǝmfo ni nwǝ lɛtɛyi Israelfɔ nkǝ , ‘ Onanto ebotsyese mi wǝ unyɛlǝkǝtidi fe kase ótsyese mɛ , nya wuulǝkǝ wǝ utsyiko lǝ mi kosate eto nti . ’
Wǝ ni nwǝ lɛtɔnko Israelfɔ ba lɛkɛ lǝ mfiminti mfó . Wǝ lɛkɛ mfó ku bo banamǝ . Wǝ ni nwǝ dídinko Onanto eto ɔtɔnkpe etiki lǝ Sinai eto kɔtini ǝsuǝ . Wǝ nsi ni futsyǝ léfo Onanto eto ditiki nǝ lǝǝtǝ nkpǝ óboko bo .
“ Fɛɛ bo banamǝ mámfo Moses eto etiki nyamǝ nyaso bǝkǝ wǝ bǝtsyǝ kutsyǝ nya bála bǝ eni lǝ beesinkli besu Egipte eto kasɔ .
Nyaso bátɛyi Aaron bǝnkǝ , ‘ Tsyǝ bǝfiǝ ba loofo bo bɔtɔnko ǝtǝ bo , itsyise boante lesa nǝ dísu íyifo Moses ǝmfo wǝ dínǝ bo ɔ́bɔnko lǝ Egipte eto kasɔ . ’
Lǝ nyaso báto ufiǝ fe onantsyui eto ubi . Wǝ bǝkǝtǝ kedi nya bǝnyǝ disuǝyuǝ diyi nǝmfo lǝ ufiǝ ǝmǝ béfi mǝ ani béyifo mfó eso .
Lǝ nyamfo eso Onanto étsyi kama ókpe mǝ . Nya oyani mǝ utǝ kofe ku kofande ku befandebi eto kesumu , fe kase báwɔni bákpe lǝ bɛnyɛlǝkǝtidi eto kukue nkǝ , ‘ Israelfɔ , inni mɔ bélo bebuki bítǝ kedi lǝ alɛfosi ana nnya bɛkɛ lǝ mfiminti mfó .
Bomu Molok eto dibú ku Romfa eto befandebi bia béfianinsǝ bǝfiǝ ba bíkǝtǝ kedi nɛ . Lǝ nyaso muutǝ bǝmuǝ mi besuko kasɔ fãã lǝ Babilonia eto kama bisu bɛkɛ mfo . ’
“ Bo banamǝ étsyi Onanto eto diyo nya ɔ́tɔ , ɔ́yɛnko mǝ lǝ mfiminti kafo . Báto diyo nǝmǝ fe kase Onanto dílǝkǝ óte Moses nkǝ bato ni pɛpɛɛpɛ .
Kama kamaa , bo bana ba léfo diyo nǝmǝ betsyiko lǝ mǝ antomǝ ɔflɔɔ , étsyi ni ku mǝ lǝ lefe nǝ báyɛ ku Yosua , nya bésu báfo kasɔ kamǝ betsyiko lǝ ese nnya Onanto léla lǝ mfó se bántɔ . Nya lɛkɛ lǝ mǝ nti mfó isu ese Oka David eto lefe .
Onanto ála David eto asa tinti . Lǝ nnya eso David átɔ Onanto nkǝ utǝ wǝ kusu lǝ oto kǝsiǝkɔ utǝ wǝ , Yakob eto Onanto .
Fɛɛ Salomo ko díbǝ óto diyo nǝmǝ .
“ Fɛɛ Onanto Ǝsuǝalenyǝ Kenke ǝnsiǝ lǝ ayo nnya kawunsiǝ mfo eto betidi léto . Onanto áyɛ lǝ wǝ bǝnyɛlǝkǝtidi ǝsuǝ ɔ́tɛyi nkǝ ,
‘ Kato ni mɔ sekakedikɔ eto lekpomɛ , nya kasɔ ni mɔ akpa eto kǝtǝkǝkɔ . Lǝ nnya esoo , nte diyo nǝ eto okle footo ǝtǝ mɛ . Sie ni kaka ele bǝ nsiǝ ?
Lee , inni mɔ kosate díyifo asa nyamfo kenke ? ’ ”
Lǝ nyaso Stefano ési ɔ́tɛyi mǝ nke , “ Letotidi kon eto betidi bini ! Ntsyǝ bimbǝ bofokanɔ mǝ ! Bíti ato lǝ Onanto eto ditiki ǝsuǝ fe kase mi antomǝ díyifo . Lefe saa biataka kǝńyǝ lǝ Lɛwɔnɔ Kɛnkɛ ǝsuǝ .
Nte Onanto eto bǝnyɛlǝkǝtidi ba mi banamǝ dímǝńyǝ lǝ ǝsuǝ ? Bálo Onanto eto bǝnyɛlǝkǝtidi ba díbǝ bábe letsya taa kɔ bǝ Ɔsɛɛtidi Wǝ Onanto Lékpo Ɔhile Utsyǝ lɛ bubǝ . Nya Ɔsɛɛtidi Wǝ Onanto Lékpo Ɔhile Utsyǝ ǝmǝǝ , wǝ bɛni nya bíkǝ wǝ bítǝ bálo wǝ nɛ .
Mi ni mba léfo Onanto eto kɔfi ko útǝ mi ɛyɛ lǝ Onanto eto ɔtɔnkpe eto ani , fɛɛ bɛni bíentsyue ko koto ! ”
Se bánɔ etiki nnya Stefano lɛtɛyi lǝ mǝ ǝsuǝǝ , kafo ányi mǝ tinti nya báyimi mǝ anyi ku lɛblɔfi .
Fɛɛ se Lɛwɔnɔ Kɛnkɛ nsiko Stefano esoo , óbesǝ wǝ ǝnǝmi kato fãã , nya únyǝ Onanto eto diyǝnde ku Yesu wǝ ńyǝ lǝ wǝ sediani .
Nya ɔ́tɛyi mǝ nkǝ , “ Bebe ! Nnyǝ se kato lɛsini nya mínyǝ Utidi eto Ubi ǝmǝ se uńyǝ lǝ Onanto eto sediani ! ”
Nya báfã bembembe nya béti mǝ ato eto kafo nya bédufǝ wǝ lǝ ǝsuǝ bǝmuǝ wǝ .
Nya bǝnǝ wǝ bábɔnko lǝ umǝ ǝmǝ , nya bétsyiko wǝ aba . Nya mba ǝmǝ dínǝ wǝ bábɔnkoo , bǝlǝkǝ mǝ awukplɛ nnya bankpe bǝtsyǝ lǝ okosobi wǝ baakpo Saulo eto akɔ .
Nya lefe nǝ banlɛ wǝ aba bɔkpɔɔ , Stefano ákpadi Bonamute nya óto ola nkǝ , “ Bonamute Yesu , fo mɔ lɛwɔnɔ ! ”
Óse akonki nya ófa bembembe ɔ́tɛyi nkǝ , “ Bonamute , fi mǝ abua nnya béyifo mfo atsyɛ mǝ ! ” Nya se ɔ́tɛyi nyamfo ólosǝǝ , úkpǝ .
Lǝ lefe nǝ banlɛ Stefano boloo , Saulo ni futsyǝ díkǝdi ute kakpe mǝ . Diyi nǝmfo ke nya bétsyiko bɔkpɔ ku bafokanɔfɔ kate mǝ ohiã lǝ Yerusalem . Nya mǝmblɛ dítsyetsyi bésu Yudea ku Samaria eto lekpake . Fɛɛ batɔnkpe bamǝ alɛɛ , mǝmǝ akɛ lǝ mfó .
Nya mba léfo Yesu bánɔ eto bǝtsyuǝ ésu bétsyi Stefano bésu bébikǝ ku nkuɛnlo .
Lǝ nnya kamaa , Saulo ǝtǝkǝko nya úlǝ bafokanɔfɔ bamǝ kekleke nya údufǝ ayo kafo úkabɛbɛ basani ku besio ta kǝnǝ kǝlǝkǝ kakpe mǝ lǝ ayo .
Nya bafokanɔfɔ lǝ mfó ésensǝ bésu kalebe saa nya banlɛ Boanto eto Ditiki Sɛɛ nǝmǝ letsya bobe .
Nya Filipo wǝǝ , údu úsu Samaria nya ɔ́tɛyi betidi Ditiki Sɛɛ nǝmǝ itsyi lǝ Nwǝ Onanto Lékpo Ɔhile Utsyǝ ǝsuǝ .
Betidi kpǝ étsyue ato bánɔ etiki nnya ɔnlɛ budi itsyise bǝnyǝ ayanisa kpǝ nnya úyifo eso báfo wǝ ditiki nǝmǝ .
Óla awɔnɔ bua kpǝ utsyiko lǝ betidi ǝsuǝ , nya nkomǝ eto awɔnɔ bua nyamfó lékpo kudu bembembe fɛ bábɔ lǝ mǝ ǝsuǝ . Nya ótsya mba eto ani ku akpa díkpǝ ku mba léba bákpo lǝ kasɔ tsya nya bátaka báyɛ .
Nyamfo esoo , disuǝyuǝ akɛ lǝ Samaria eto umǝ tinti !
Osani utsyuǝ akɛ lǝ Samaria baakpo Simon , uyifo utsyuǝ wǝ leeyifo afantosi eto afa . Lǝ lefe kɛntsyɛ nǝ léfe ǝsuǝǝ , uyifo utsyuǝ wǝ díkatsya betidi kekleke nya íkeyifo betidi yanii . Nya úkǝbú wǝ ǝsuǝ ɔkplɛnyǝ wǝ lefé lǝ wǝ eyifosa ku etiki nnya úkedi eso .
Samariafɔ eto bekpefi ku beninǝ kenke ékebu wǝ lǝ kase úkate ǝsuǝ keyifo eso . Le nnya esoo , béfi wǝ etikididi fe , “ Wǝ ni Onanto eto ǝsuǝale nya baakpo Ǝsuǝale Kplɛ . ”
Se úkeyifo afa éfo lefe kɛntsyɛ esoo , béfi mǝ ǝnǝmi bǝtǝkǝ lǝ wǝ ǝsuǝ . Itsyise beetsyuǝ wǝ koto kanɔ wǝ etiki .
Fɛɛ mɔmɔɔ , báfo Filipo eto ditiki nǝ ɔnlɛ bɔtɛyi banɔ itsyi lǝ Onanto eto Sekadidi ku Yesu Kristo ǝsuǝ . Nya basani ku besio kpǝ léfo ntuflǝsǝflǝsǝ eto lekpa lǝ Bonamute Yesu Kristo eto diye ǝsuǝ .
Nya Simon ǝmǝ mfo tsya léfo ɔ́nɔ . Nya lefe nǝ ófo ntuflǝsǝflǝsǝ eto lekpa nǝmfoo , úkǝtǝkǝko Filipo kesu kalebe saa ka ɔntɔ . Nya lǝ ǝnyǝsa ku ayanisa nnya úkeyifo esoo , íyifo wǝ naa !
Nya lefe nǝ batɔnkpe ba lɛkɛ lǝ Yerusalem lɛnɔ bǝ Samariafɔ ébofo Onanto eto Ditiki Sɛɛ nǝmǝ banɔɔ , bákpe Petro ku Yohanes lǝ mǝ ɔflɔ .
Se bésu bédufǝǝ , báto ola lǝ bafokanɔfɔ fɔfɔ bamǝ eto disi bǝ lǝ bafo Lɛwɔnɔ Kɛnkɛ .
Nko ini nɛ itsyise isu ese lefe nǝmfoo , bámfo tɔ Lɛwɔnɔ Kɛnkɛ . Ntu ete bǝflǝsǝ mǝ lǝ Bonamute Yesu eto diye ǝsuǝ .
Nyamfo esoo , Petro ku Yohanes éfi mǝ ani bǝtǝkǝ mǝ lǝ esi , nya mǝ tsya léfo Lɛwɔnɔ Kɛnkɛ .
Se Simon dínyǝ nkǝ lǝ batɔnkpe bamfo éfi ani bǝtǝkǝ mǝ lǝ esi koo , báfo Lɛwɔnɔ Kɛnkɛɛ , úfi atabi nkǝ lǝ utǝ Petro ku Yohanes nya ɔ́tɛyi mǝ nkǝ ,
“ Bitǝ mintsya ǝsuǝale nyamfo itǝ bǝ utsyuǝ saa ke mimfi ani mintǝkǝ lǝ ofo Lɛwɔnɔ Kɛnkɛ . ”
Nya Petro lɛtɛyi wǝ nkǝ , “ Ekudi itǝ fǝ ku fǝ atabi kenke ! Membu fǝ ebofo Onanto eto atɛsǝ boya ku atabi .
Embofo lekpa saa bokpa lǝ keyifo kamfo ǝsuǝ itsyise lɛkɔɛsi mankpa fǝ lǝ Onanto eto ǝnǝmi .
Lǝkǝ fǝ nsusu lǝ asa buayifoyifo ǝsuǝ lǝ alɛ Bonamute lekpakpa . Ǝtsyǝnǝ wuufi fǝ abua ɔtsyɛ fǝ lǝ fǝ nsusu bua bufi lǝ asa nyamfo eto okle ǝsuǝ eso .
Itsyise nnyǝ miǝ akpe kǝnǝnsɛ kplɛ nya asa bua eto buyifo tsya eyi fǝ utu , nya fafiani ndomunyǝ itǝ lebua . ”
Nya Simon lɛtɛyi Petro ku Yohanes nkǝ , “ Beto ola bɛlɛ Onanto lekpakpa bitǝ mɛ bǝ kotonǝnǝ kekleke ko bɛtɛyi mfo eto okle embubǝ mɛ lǝ ǝsuǝ . ”
Nya lefe nǝ Petro ku Yohanes díkedi mǝ sedansiɛ nya bédi etiki itsyi lǝ Bonamute eto Ditiki Sɛɛ nǝ mǝ ǝsuǝ lǝ Samaria mfóo , báyɛ lǝ Samaria eto kǝmǝ kpǝ bédi mǝ etiki lǝ Ditiki Sɛɛ nǝmǝ ǝsuǝ lefe nǝ besinkli bantɔ lǝ Yerusalem .
Itǝ Filipoo , Bonamute eto ɔtɔnkpe wǝ dítsyi kato ǝbǝ ɔ́tɛyi wǝ nkǝ , “ Taka lǝ esu ɔnwɛdikueti lǝ mfiminti eto kusu ko lidu lǝ Yerusalem kɔntɔ lǝ Gasa . ”
Mfo ótaka nya ɔ́yɛ kusu komǝ . Lefe nǝ ɔ́ntɔɔ , ótsyako utidi utsyuǝ lǝ kusu nlɛ bubǝ . Utidi ǝmfo éyifo uyifoyifo ninǝ wǝ nsi lǝ Etiopia eto Besio eto Oka baakpo Kandake eto sekakedikɔ eto atabi eto kɛnyɛ . Uyifoyifo ninǝ ǝmfo étsyi olakatokɔ lǝ Yerusalem .
Ɔ́tɔ lǝ oto nya unsi lǝ nkenke bo ɔtɔmini nlɛ bunǝ kafo , nya lǝ kase ɔnyɛ ɔntɔɔ , úkakla asa itsyi lǝ Unyɛlǝkǝtidi Yesaya eto Awɔnisa Kɛnkɛ eto Kukue ǝsuǝ .
Nya Lɛwɔnɔ Kɛnkɛ dídi Filipo etiki ɔ́tɛyi nkǝ , “ Yɛ mlǝ lǝ etu ɔtɔmini eto nkeke bomfó . ”
Filipo akɔse ɔ́yɛ útu wǝ nya ɔ́nɔ se uyifoyifo ninǝ ǝmfo nlɛ asa bokla ketsyi ko lǝ Yesaya eto kukue ko ɔ́wɔni kafo . Nya ɔ́tɔ wǝ nkǝ , “ Asa nnya fanlɛ bokla mfo anɔ nnya kasɔ ? ”
Nya uyifoyifo ninǝ ǝmfo dítǝ mbuayɛ nkǝ , “ Owo lo , ntsyǝ yuubǝ bǝ moofo nnya kasɔ bɔnɔ lǝ lefe nǝ kuutsyuǝ saa lǝmbǝ mfo loofo nnya kasɔ bulǝkǝ kate mɛ ? ” Nyaso ɔ́lɛ Filipo lekpakpa nkǝ ubǝ udufǝ lǝ nkenke eto kufue komǝ kafo usiǝ lǝ wǝ ɔflɔ .
Nya etiki nnya úkakla lǝ Kukue Kɛnkɛ eto Awɔnisa nnya nkpe mfó ni nkǝ , “ Bákpa wǝ báyɛnko fe kase baayɛnko osamu kesuko wǝ kalokɔ . Nya unsi kpoo fe osamu wǝ dímemfi nnya kulesa lǝ bákɔ wǝ bisǝ , nya wémfe kɛnyɛ ɔ́tɛyi kulesa .
Bákpe wǝ kofani , nya bǝntǝ ota wǝ ǝsuǝ disi . Kuutsyuǝ saa embofo kulesa bɔtɛyi itsyi lǝ wǝ befluflu ǝsuǝ , itsyise bála wǝ nkpǝ diku lǝ kasɔ mfo . ”
Nya uyifoyifo ninǝ ǝmfo lɛtɛyi Filipo nkǝ , “ Tɛyi mɛ , wǝ kosate Unyɛlǝkǝtidi Yesaya ɔnlɛ , lee utidi bamba utsyuǝ ? ”
Mmǝ nnya Filipo dítsyiko , ɔ́tɛyi wǝ asa lǝ Awɔnisa Kɛnkɛ eto Kukue komǝ ǝsuǝ , nya úlǝkǝ Ditiki Sɛɛ nǝmǝ kasɔ ku kase ɛnlɛ bote itsyi lǝ Yesu ǝsuǝ .
Nya se banyɛ lǝ kusu bantɔɔ , bésu báyo kaka ntu ntsyuǝ nńyǝ lǝ usunte ɔflɔ . Nya uyifoyifo ninǝ ǝmǝ lɛtɛyi Filipo nkǝ , “ Be , nyǝ ntu ntsyuǝ ! Beso fǝmbofo mɛ ntuflǝsǝflǝsǝ eto lekpa nǝmǝ buyifo mfó ? ” Nya Filipo lɛtɛyi wǝ nkǝ , “ Lǝ afo anɔ ku fǝ utu kenkee , ebofo mu bofo . ”

Nya uyifoyifo ninǝ ǝmfo lɛtɛyi nkǝ , “ Mfo nnɔ miǝ Yesu Kristo ni Onanto eto Ubi . ” Nya útǝ nkǝ bǝńyǝsǝ ɔtɔmini eto nkenke bomǝ , nya bédufǝ lǝ ntu bomǝ ǝsuǝ , nya Filipo díflǝsǝ wǝ ntu .
Nya lǝ lefe nǝ bábɔ lǝ ntu bomǝ ǝsuǝǝ , Bonamute eto Lɛwɔnɔ ákpa Filipo dídunko , nya uyifoyifo ninǝ ǝmfo ménsinyǝ wǝ bio . Úsukosǝ wǝ kusu ko ɔnyɛ ku disuǝyuǝ .
Nnya kamaa , Filipo ǝńyǝ nkǝ uńyǝ lǝ umǝ wǝ baakpo Asoto . Idu mfóo , óbe Ditiki Sɛɛ nǝmǝ letysa lǝ kǝmǝ ka nkpe lǝ kusu mfó kenke isu ese lefe nǝ údufǝ Kaisarea eto umǝ .
Le lefe nǝmfo kenke ǝsuǝǝ , Saulo áti kama Bonamute eto bafokanɔfɔ kekleke nkǝ lǝ olo mǝ . Nya úsu Yudafɔ eto Usumunyǝ Ninǝ Kenke ɔflɔ .
Mfó úsu ɔ́tɔ nkǝ bǝtǝ wǝ ekue lǝ ufi ɔlɛ usuko Yudafɔ eto ntsyakɔ lǝ Damasko lǝ ɔkɛ ǝsuǝale umuǝ basani ku besio ba kenke díkafo Ditiki Sɛɛ eto kusu fɔfɔ komfo bánɔ lǝ okpa mǝ usuko Yerusalem .
Nya lefe nǝ Saulo díkanyi ɔfi Damasko ku wǝ nsusu bomfoo , dikunǝ diyǝnde ditsyuǝ ko dítsyi kato lékpo wǝ lǝ ǝsuǝ .
Údu ɔ́nɔ nya ɔ́nɔ ɔkɔɛ utsyuǝ nlɛ wǝ bɔtɛyi nkǝ , “ Saulo , Saulo , beso fanlɛ mɛ bɔkpɔnko kekleke nko ? ”
Nya Saulo lɛtɔ nkǝ , “ Bonamute , fǝ owoe uni ? ” Ɔkɔɛ ǝmǝ ǝtǝ mbuayɛ nkǝ , “ Mɔ Yesu wǝ fanlɛ bɔkpɔnko kekleke uni .
Mɔmɔɔ , taka lǝ esu umǝ ǝmǝ . Bɔɔtɛyi fǝ lesa nǝ ele bǝ yifo . ”
Nya betidi bamǝ ku Saulo nyɛ lǝ kusu bantɔ mfó léle bǝńyǝ , bánte lesa nǝ baatɛyi . Bánɔ nkomǝ eto etikididi , fɛɛ bǝnnyǝ kuutsyuǝ saa .
Nya lefe nǝ Saulo létaka úńyǝ fɛ úminkli ǝnǝmii , wénsifo bunyǝ . Nya bálɛ wǝ lǝ kɔni bákpa wǝ bédufǝnko Damasko eto umǝ .
Úsiǝ mfo eyi ǝtsyǝ wǝnńyǝ asa , wéndi lesa , wǝnnǝ kulesa .
Nya lǝ lefe nǝmfóo , okasebi wǝ léfo ɔ́nɔ ákɛ lǝ Damasko wǝ baakpo Ananias . Bonamute ǝlǝkǝ ǝsuǝ óte wǝ ókpadi wǝ ɔ́tɛyi nkǝ , “ Ananias ! ” Nya ɔ́tɔnɔ nkǝ , “ Bonamute , nnyǝ mɔɔ ! ”
Nya Bonamute lɛtɛyi wǝ nkǝ , “ Taka lǝ ayɛ lǝ kusu ko baakpo Kusutsyɔtsyɔ , nya lǝ esu Yuda eto diyo lǝ atɔ nwǝ baakpo Saulo wǝ ditsyi Tarso eto disi . Okpe mfo ɔlɛ ɔla boto .
Nya lǝ bulǝkǝkate bomǝ ǝsuǝǝ , únyǝ osani utsyuǝ wǝ baakpo Ananias wǝ díbǝ úfi ani útǝkǝ wǝ lǝ disi itǝ bǝ usinkli nyǝ asa . ”
Mfo nya Ananias dílǝkǝ kɛnyɛ ɔ́tɛyi nkǝ , “ Bonamute , mbɔnɔ sesiasesia bulǝ bo eto okle utidi ǝmfo nlɛ bafokanɔfɔ bokpe lǝ Yerusalem !
Nya míkanɔ tsya bǝ ófo ǝsuǝale eto ekue utsyiko lǝ besumunyǝ ninǝ ɔflɔ nkǝ ubǝ umuǝ bafokanɔfɔ kenke lǝ Damasko ! ”
Fɛɛ Bonamute átɛyi wǝ nkǝ , “ Su lǝ esu eyifo lesa nǝ míntɛyi fǝ . Nnya ni bǝ mbulǝkǝ utidi ǝmfo miǝ lǝ udi mɔ ɔyɛkpa wǝ luufi Ditiki Sɛɛ nǝmǝ usuko mba lenni Israelfɔ ku baka ku Israelfɔ kenke lǝ bate mɛ .
Mɔ kosate ebote wǝ kase sɔ̃ɔ̃ ele bǝ ɔyɛ udi ohiã lǝ mɔ disi . ”
Nyaso Ananias ésu údufǝ diyo nǝ Saulo lɛkɛ , nya úfi wǝ ani útǝkǝ lǝ wǝ , nya ɔ́tɛyi wǝ nkǝ , “ Mɔyimi Saulo , Bonamute Yesu wǝ dílǝkǝ wǝ ǝsuǝ óte fǝ lǝ kusuu , wǝ Yesu kosate ke ni futsyǝ létsyese mɛ fǝ ɔflɔ nkǝ lǝ esinkli ǝnyǝ asa nnya lǝ Lɛwɔnɔ Kɛnkɛ lǝ disiǝko fǝ . ”
Lamfolamfoo , iyifo Saulo fe bufǝ bǝfǝ lesatsyuǝ nǝ nte fe akpɛ eto dikpǝ seka lǝ wǝ ǝnǝmi nya útsyiko asa bunyǝ . Nya se ótaka uńyǝǝ , béyifo wǝ ntuflǝsǝflǝsǝ eto lekpa lǝ Yesu eto diye ǝsuǝ .
Nya se údi lesa ólosǝǝ , usinkli údufǝ lǝ wǝ ǝsuǝ úmuǝ ale . Saulo ǝsiǝ lǝ bafokanɔfɔ ɔflɔ lǝ Damasko itǝ eyi asiani .
Lǝ lefe nǝmfo ǝsuǝǝ , údu úsu Yudafɔ eto ntsyakɔ úsu údi etiki úlǝkǝ óte nkǝ Yesu eyifo Onanto eto Ubi .
Iyifo mba kenke lɛnɔ wǝ ditiki nǝmfo yanii . Nya bátɔ mǝ ǝsuǝ bǝnkǝ , “ Inni utidi ǝmfo létsya ófe úkalo Yesu eto mba ntǝkǝko wǝ lǝ Yerusalem lefe nǝ léfe mǝǝ ? Nya inni bubǝ úbǝ nkǝ wǝǝbǝ umuǝ bafokanɔfɔ usuko besumunyǝ ninǝ ɔflɔ ? ”
Nya Saulo dísukosǝ wǝ etiki sɛtɔ ókpasɛ ɔ́tɛyi nkǝ sitinti ɔnlɛ bɔtɛyi . Yudafɔ ba lɛkɛ lǝ Damasko mfó eto kuutsyuǝ mámfo kulesa bɔtɛyi kǝńyǝ lǝ wǝ ǝsuǝ . Ókpasɛ mǝ nkǝ Yesu ni Nwǝ Onanto Lékpo Ɔhile Utsyǝ ǝmǝ .
Lǝ lefe kpǝ eto kamaa , Yudafɔ bamǝ átsya báse uyi bǝnkǝ boolo Saulo .
Fɛɛ bǝtsyuǝ ǝbǝ bátɛyi wǝ itsyi lǝ ketsyue kamǝ ǝsuǝ . Lǝ nyamfo esoo , bákase umǝ ǝmǝ eto mbɔsie ketsye ku kakɔmi itǝ kase buunyǝ wǝ balo eso .
Nyaso lǝ ketsye kanii , Saulo eto bayɛnkotsyuǝ éfi wǝ bákpe lǝ ditsyitsya kafo nya báyɛko wǝ ku ukuǝ lǝ dibiǝ nǝ nkpe lǝ ofati ǝsuǝ úbǝ kasɔ ɔ́bɔ údu lǝ umǝ ǝmǝ .
Se úsu údufǝ Yerusalem , óla nkǝ lǝ usu ɔkɔ ku bakasebi ba nkpe mfó . Fɛɛ bámfo bánnɔ bǝ uyifo okasebi eso mǝ tsya áte wǝ sikpi .
Nyaso Barnaba áwunsǝko wǝ ókpa wǝ úsuko batɔnkpe bamǝ ɔflɔ ɔ́teyi mǝ kase ótsyako Bonamute lǝ kusu , nya Bonamute dídi wǝ etiki . Usi ɔ́tɛyi mǝ kase Saulo dílǝkǝ ǝsuǝ óte údi etiki lǝ kpakpaakpe itsyi lǝ Yesu ǝsuǝ lǝ Damasko .
Lǝ nyasoo , báfo wǝ bákpe lǝ mǝ nti , ɔ́kɛ ku mǝ nya báyɛ bábé Ditiki Sɛɛ nǝmǝ letsya lǝ Yesu eto diye ǝsuǝ lǝ Yerusalem .
Nya kama údi etiki nya ókpe kǝnǝ ku Yudafɔ bǝtsyuǝ ba laatɛyi Sigriki , fɛɛ bábɛbɛ kusu bǝ lǝ balo wǝ .
Lefe nǝmfóo , se wǝ bayimi ba ni bafokanɔfɔ lɛnɔ nnya nkoo , bákpa Saulo bésuko Kaisarea nya bákpa wǝ bátsyese wǝ umǝ Tarso .
Lǝ lefe nǝmfóo , bafokanɔfɔ kenke ba lɛkɛ lǝ Yudea ku Galilea ku Samariaa , ála báwɔnɔ bǝsiǝ , sikpi eto bulǝ saa mensikɛ mǝ lǝ ǝsuǝ , nya bǝnyǝ sɛtɔsusu nya bǝsiǝ nkpǝ lǝ Bonamute eto kototsyuetsyue ǝsuǝ , nya béfi mǝ ǝsuǝ bákpe lǝ Lɛwɔnɔ Kɛnkɛ eto ǝsuǝale eto bɔwunsǝko ǝsuǝ .
Petro áyɛ ótsyilama nlebe kpǝ óbe bafokanɔfɔ kenke . Nya úsu únyǝ bafokanɔfɔ ba nkpe lǝ umǝ wǝ baakpo Lida tsya .
Mfó úsu únyǝ osani utsyuǝ wǝ baakpo Ainea wǝ nlɛ bufi nlabe lǝ kalebe kani , ani ku akpa díkpǝ alɛ mfamfla sɔ̃ɔ̃ .
Nya se Petro dínyǝ wǝǝ , ɔ́tɛyi wǝ nkǝ , “ Ainea , Yesu Kristo átsya fǝ bufi ! Taka ǝńyǝ lǝ ǝkǝnǝ fǝ belabeke ! ” Lamfolamfo Ainea átaka uńyǝ .
Nya se betidi ba kenke nkpe lǝ Lida ku Saron eto kǝmǝ dínyǝ bǝ Ainea átaka ɔlɛ bɔyɛ kafe mfóo , bátsyi bawuninsǝ béfi ǝsuǝ bǝtǝ Bonamute ǝmǝ .
Usio utsyuǝ wǝ léfo ɔ́nɔ akɛ lǝ Yopa wǝ baakpo Tabita nya lǝ Sigriki ǝsuǝ bǝ Dorkas eto kasɔ ni kafɛ . Úfi wǝ lefe kenke úyifo kasɛɛ kpǝ nya úyifo kafo ɛkpɛ útǝ bakombo .
Úbǝ ɔ́nɔ bufi nya úkpǝ . Se bǝflǝsǝ wǝ ntu bálosǝǝ , bésu bálɔ wǝ bákpo lǝ abanslo kato .
Lefe nǝmfó se bánɔ bǝ Petro ǝbǝ údufǝ Lida itsyise Lida mantsyo lǝ Yopa ɔflɔɔ , bafokanɔfɔ lǝ Yopa ákpe wǝ betidi inuǝ bǝ bakpa wǝ baboko Yopa akpa akpa .
Nyaso Petro ǝmuǝ ǝsuǝ nya útǝkǝko mǝ besu kaka balabesǝ wǝ kato . Nya bakɔbǝsiǝ ba nkpe mfóo , díńyǝ batsyilama Petro banlɛ nku buwi , nya béfi awu akpa akpa nya Dorkas léka lǝ wǝ nkpǝ lefe banlɛ wǝ bote .
Petro ǝtǝ nkǝ mǝmblɛ bɔ lǝ diyo nǝmǝ kafo nya óse akonki óto ola . Nya útsyi ǝnǝmi útǝ ɔkɔ ǝmǝ nya ɔ́tɛyi nkǝ , “ Tabita , taka ! ” Lamfolamfo úmǝnkli wǝ ǝnǝmi , nya kase únyǝ Petro koo , ótaka úsiǝ .
Nya Petro ǝnǝ kɔni utsyuǝ nya ɔ́wunsǝko wǝ ótaka únyǝ . Petro esinkli ókpadi bafokanɔfɔ ku bakɔbǝsiǝ bamǝ bǝbǝ , nya úfi wǝ ókpe mǝ lǝ ani ku nkpǝ .
Nya ditiki nǝmfo dísensǝ lékpo lǝ Yopa mfó , itǝ betidi kpǝ áfo Bonamute bánɔ .
Lǝ nnya kamaa , Petro ǝsiǝ lǝ Yopa mfó itǝ eyi kpǝ lǝ nwǝ baakpo Simon wǝ díkeyifo kubukikue eto keyifo mfó ɔflɔ .
Lǝ lefe nǝmfóo , osani utsyuǝ ǝsiǝ lǝ Kaisarea eto umǝ wǝ baakpo Kornelio . Uyifo uninǝ utǝ Romafɔ eto bamamanyǝ eto ditsyukpa nǝ baakpo Italiafɔ .
Uyifo utidi sɛɛ nya wǝ ku wǝ diyo eto betidi kenke díyifo mba leesumu Onanto . Utidi ǝmfo ákawunsǝko Yudafɔ eto bakombo , nya úkato ola lefe saa kǝtǝ Onanto .
Diyi lɔni lǝ ketsyitsyokɔmi eto abombo ǝtsyǝ sekaa , únyǝ bulǝkǝkate butsyuǝ . Únyǝ lǝ bulǝkǝkate ǝsuǝ bomǝ nkǝ Onanto eto ɔtɔnkpe utsyuǝ ǝbǝ , nya ókpadi wǝ nkǝ , “ Kornelio ! ”
Nya lefe nǝ Kornelio dínyǝ wǝǝ , óbe wǝ tũũ ku sikpi nya ɔ́tɔ wǝ nkǝ , “ Onamute , be ini ? ” Onanto eto ɔtɔnkpe ǝmfo átɛyi wǝ nkǝ , “ Kase faato ola ku kase feeyifo kafo ɛkpɛ kǝtǝ betidi édufǝ Onanto ǝnǝ .
Kpe betidi bǝtsyuǝ lǝ besu Yopa lǝ besu bakpadi osani wǝ baakpo Simon wǝ bensi baakpo Petro baboko .
Okpe lǝ Simon wǝ nsi lǝ lekpo ɔflɔ wǝ leeyifo kubukikuǝ eto keyifo mfo . ”
Se Onanto eto ɔtɔnkpe ǝmfo díduu , Kornelio ákpadi wǝ diyo eto betidi inuǝ ku bamamanyǝ eto mba laase wǝ tsya eto ɔni wǝ ni utidi sɛɛ .
Nya ɔ́tɛyi mǝ lesa nǝ díbǝ , nya ókpe mǝ nkǝ besu Yopa .
Se kale dísiǝ nya banyɛ lǝ kusu bantɔ nya ibu sɛkɛ lǝ bedufǝ Yopa mfóo , Petro ábe úsu diyo nǝ bankpe eto kato itǝ kakɔmi eto lefosi abombo ǝnuǝ eto olatoto .
Kukpɛnsɛ étsyiko wǝ bɔlɛ , fɛɛ mfe banlɛ lesa bonwa nɛ . Nya únyǝ bulǝkǝkate butsyuǝ .
Únyǝ se kato lɛsini , nya únyǝ lesa nǝ fe kafia flubia kplɛ kǝtsyuǝ ka lɛmɔ , nya banlɛ kǝ lǝ esi ana nyamǝ ketsyi kato kanlɛ kasɔ bubǝ .
Lǝ kafia kamǝ kafo aakǝ bebuki akpa akpa ku bawa ku baklɔbɛ .
Mfó ɔ́nɔ ɔkɔɛ utsyuǝ nlɛ bɔtɛyi nkǝ , “ Petro , taka , lo lǝ edi ! ”
Fɛɛ Petro édi etiki ɔ́tɛyi nkǝ , “ Owo lo ! Kulefe ! Bonamute , méndi tɔ kulesa nǝ Yudafɔ leekisi budi nyǝ ! ”
Ɔkɔɛ emfo esi ɔ́tɛyi wǝ nkǝ , “ Lesa nǝ Onanto díyifo kɛnkɛɛ , mantɛyi fǝ iyifo ekisisa ! ”
Únyǝ bulǝkǝ kate bomfo sitsyǝ sɔ̃ɔ̃ . Nya ditsyǝfǝ kamaa , bétsyi kafia kamfo besuko kato .
Lefe nǝmfoo , ditsyǝbi nǝ dílǝkǝ ǝsuǝ léte mfó éyifo Petro yanii , nyaso ɔ́tɔ wǝ ǝsuǝ nkǝ , “ Be nnya mínyǝ mfo lete , nnya kasɔ nkpǝ ? ” Lefe nǝmfo kee , betidi ba Kornelio lékpe mfó ǝbǝ bédufǝ umǝ ǝmǝ . Nya se bǝnyǝ diyo nǝ banlɛ bɔbɔbɛɛ , bǝbǝ bǝńyǝ lǝ ni kesie .
Nya bǝńyǝ banlɛ kaka Simon Petro nkpe disi bɔtɔ .
Nya se Petro dísiǝ úkǝbu disi itsyi lǝ bulǝkǝkate bo únyǝ ǝsuǝǝ , Lɛwɔnɔ ídi wǝ etiki lɛtɛyi nkǝ , “ Bebe basani itsyǝ ǝbǝ balɛ fǝ bɔbɛbɛ .
Taka , muǝ ǝsuǝ lǝ esu ko mǝ . Mante sikpi ku mǝ butǝkǝko kesu . Mɔ uni létsyese mǝ . ”
Nyaso Petro ésu únyǝ mǝ nya ɔ́tɛyi mǝ nkǝ , “ Mɔ ni nwǝ bɛnlɛ bɔbɛbɛ . Bomfo buɛɛ . ”
Bǝtǝ wǝ mbuayɛ bǝnkǝ , “ Butsyi Kornelio wǝ ni Romafɔ eto omamanyǝ ninǝ ɔflɔ . Uyifo utidi sɛɛ wǝ lǝǝsumu Onanto . Nya Yudafɔ kenke laala wǝ asa tinti . Onanto eto ɔtɔnkpe utsyuǝ lɛtɛyi wǝ nkǝ okpe fǝ utidi lǝ ǝbǝ wǝ diyo lǝ ɔnɔ fǝ kɛnyɛ eto etiki nya fanyɛnko . ”
Lǝ nyaso Petro átɔnɔ ókpa mǝ údufǝnko kaka onkpe nya ófo mǝ fe wǝ bafɔ útǝ bátsyimɛ wǝ ɔflɔ . Se kale dísiǝǝ , ótaka útǝkǝko mǝ . Nya bafokanɔfɔ ba ditsyi Yopa mfo eto bǝtsyuǝ dítǝkǝko mǝ bésu .
Bésu bédufǝ Kaisarea kǝsiǝsǝ . Lefe nǝmfóo , Kornelio ébokpo wǝ diyo eto betidi utsyǝ ku wǝ bayɛtsyuǝ bǝtsyuǝ nya bensi bensǝkǝ Petro eto bubǝ kedufǝ .
Kase Petro nlɛ diyo nǝmǝ budufǝǝ , Kornelio átsyako wǝ nya óse akonko lǝ Petro eto ǝnǝmi nya óbokosǝ wǝ disi kasɔ .
Fɛɛ Petro átɛyi wǝ nkǝ , “ Taka ǝńyǝ ! Mintsya utidi ǝtǝ mini . ”
Nya lǝ kase bantɔ banlɛ etiki budii , Kornelio ákpa wǝ úsuko kaka betidi fɛfɛ létsya bensi .
Nya Petro lɛtɛyi mǝ nkǝ , “ Mi kosate yi biǝ bo Yudafɔ eto kɔfi mǝntǝ kusu nkǝ ndufǝ utidi wǝ lenni bo ɔni eto diyo nye nsu wǝ ɔflɔ kulaatsya . Fɛɛ Onanto ǝlǝkǝ óte mɛ nkǝ membu kuutsyuǝ saa fe utidi wǝ dimeńyǝ utǝ lee menyifo kɛnkɛ .
Lǝ nyaso se fákpe fǝ bakpadi mɛɛ , mánni nya míntaka mímbǝ nɛ . Nya beso bɛnlɛ mɛ bokpadi ? ”
Kornelio átɛyi wǝ nkǝ , “ Fe eyi ana ni nnya léfee mmǝǝ , nya lǝ lefe nǝmfo sekaa , se minlɛ ola boto lǝ kakɔmi eto ǝtsyǝ eto lefe lǝ mɔ diyoo , lefua utidi utsyuǝ ko lɛbɔ úńyǝ mɛ lǝ ǝnǝmi , okpe awu nnya díkǝyǝnde !
Ɔ́tɛyi mɛ nkǝ , ‘ Kornelio , Onanto ánɔ fǝ olatoto ku kase feeyifo kafo ɛkpɛ kǝtǝ betidi . Nyaso kpe betidi lǝ besu Yopa lǝ bakpadi nwǝ baakpo Simon wǝ bensi baakpo Petro wǝ nkpe lǝ Simon wǝ leeyifo keyifo kubukikue eto lǝ lekpo ɔflɔ baboko . ’

Nko eso lamfolamfo mínkpe fǝ ɔtɔnkpe miǝ ubǝ okpadi fǝ lǝ ǝbǝ nya fintsya lekplatsya fátaka fákpe akpa kusu fǝbǝ nɛ . Nyaso bomblɛ si lǝ Onanto eto ǝnǝmi mfo busǝkǝ fǝ bǝ lǝ ǝbǝ atɛyi bo ditiki nǝ Bonamute lɛtɛyi fǝ nkǝ batɛyi bo . ”
Nyaso Petro édi mǝ etiki nkǝ , “ Nnyǝ ntsyǝ lekpo sitinti minkǝ Onanto aambe betidi eto ǝnǝmi lǝ wǝ eyifosa ǝsuǝ .
Bomu kusǝ saa eto utidi wǝ laabokosǝ wǝ ǝsuǝ kasɔ kǝtǝ wǝ , keyifo kasɛɛ , wǝ waala nɛ .
Mfo nnɔ miǝ bɛnɔ Ditiki Sɛɛ nǝ Onanto dílǝkǝ óte Israelfɔ bǝ , ɛyɛ lǝ Yesu Kristo wǝ ni betidi kenke eto Onamute ǝsuǝǝ , boonyǝ diyuǝ .
Biyi lesa kplɛ nǝ díbǝ Israel eto kasɔ kenke idu lǝ lefe nǝ Yohanes lébe letsya lǝ Galilea eto kasɔ itsyi lǝ ntuflǝsǝflǝsǝ eto lekpa nǝmɔ ǝsuǝ .
Nya bɛnɔ tsya kase Onanto lékpo Yesu wǝ ditsyi Nasaret ɔhile utsyǝ lǝ lefe nǝ úfi Lɛwɔnɔ Kɛnkɛ ku ǝsuǝale útǝ wǝ . Nya ótsyilama úkeyifo asa sɛɛ , nya ótsya mba Obonsam díkelǝ kɛlɛkɛ mǝ ketsyiko lǝ bulǝ bomǝ ǝsuǝ itsyise Onanto ǝsiǝ ko wǝ .
“ Búdi adansiɛ lǝ asa nnya kenke úyifo lǝ Israel eto kasɔ ku Yerusalem . Mfó ǝmǝ básɔ wǝ lǝ uyikabie ǝsuǝ bálo nɛ .
Fɛɛ Onanto esi ótaka wǝ utsyiko ɔkɔmǝ úbǝ nkpǝ lǝ diyi tsyǝfǝ ǝsuǝ nya úlǝkǝ wǝ óte betidi dínyǝ .
Fɛɛ inni betidi ba kenke dínyǝ wǝ . Bomu bo mba Onanto dílǝkǝ nkǝ budi wǝ badansiɛɛ , bo ni mba dínyǝ wǝ nɛ . Nya búdi nya búnǝ ku wǝ lǝ wǝ botaka kǝńyǝ eto kama .
Bo ni mba ótsyese nkǝ busu bɔtɛyi Ditiki Sɛɛ nǝmǝ lǝ kalebe saa butǝ betidi nɛ . Nya lǝ bulǝkǝ bote boǝnkǝ , Onanto ni futsyǝ dílǝkǝ Yesu fe Okponkpo itǝ bǝkpǝnkpǝ ku kawunsiǝ eto betidi kenke .
Nya Onanto eto bǝnyɛlǝkǝtidi ba kenke dídi etiki itsyi lǝ wǝ bǝnkǝ utsyuǝ saa kee léfo wǝ ɔ́nɔɔ , Onanto ebufi wǝ abua ɔtsyɛ wǝ lǝ Yesu eto diye eto ǝsuǝale ǝsuǝ . ”
Nya lefe nǝ Petro ńyǝ ɔnlɛ etiki nyamfo budii , Lɛwɔnɔ Kɛnkɛ áyifǝ dísiǝ lǝ mba kenke lɛkɛ mfo banlɛ Petro eto ditiki nǝmǝ bɔnɔ ǝsuǝ !
Yudafɔ eto bafokanɔfɔ ba dítǝkǝko Petro betsyi Yopa bǝbǝ mfóo , etiki nyamǝ éyifo mǝ yanii ! Itsyise Onanto ǝtǝ wǝ Lɛwɔnɔ Kɛnkɛ nǝmǝ áyifǝ díbǝ dísiǝ lǝ mba lenni Yudafɔ tsya ǝsuǝ .
Fɛɛ bǝmbofo bɔtɛyi bǝ inni nko ini . Itsyise bánɔ se banlɛ bele bamba kpǝ bɔtɛyi katɛsɛ Onanto . Nya Petro lɛtɛyi nkǝ ,
“ Betidi bamfo tsya áfo Lɛwɔnɔ Kɛnkɛ fe kase bo tsya lefo esoo , boǝmbofo bɔni boǝ boǝmbuflǝsǝ mǝ ntu . ”
Nyaso útǝ kusu nkǝ bǝflǝsǝ mǝ ntu lǝ Yesu Kristo eto diye ǝsuǝ . Lǝ nyamfo eto kamaa , bálɛ Petro lekpakpa bǝ usiǝ lǝ mǝ ɔflɔ itǝ eyi asiani .
Yanklɛ fɛ batɔnkpe bamǝ ku bafokanɔfɔ bamba lǝ Yudea lɛnɔ bǝ betidi ba lenni Yudafɔ tsya ébɔtsyi báwuninsǝ báfo Onanto eto Ditiki Sɛɛ nǝmǝ bánɔ .
Nyaso lefe nǝ Petro dísinkli úsu Yerusalem eto umǝǝ , Yudafɔ eto bafokanɔfɔ ba lɛkɛ mfóo , mántɔnɔ ko wǝ . Nya bátɔ wǝ bǝnkǝ ,
“ Beso fésu fásɔnɔ lǝ bafɔ ba dímanla alo nya fákpe kɔni lǝ ɔkpɛ ɔni ǝsuǝ fédi lesa ku mǝ ? ”
Nyaso Petro ǝlǝkǝ etiki nyamfo kenke kasɔ óte mǝ nkǝ ,
“ Lǝ lefe nǝ minkɛ lǝ Yopa minlɛ ola botoo , nnyǝ bulǝkǝkate butsyuǝ . Mfó mínyǝ kafia kplɛ kǝtsyuǝ ka banlɛ lǝ esi ana kétsyi kato banlɛ kǝ kasɔ bobokosǝ lǝ mɔ ɔflɔ .
Se minlɛ ola mímbee , nnyǝ bebuki akpa akpa eto kakle kpe lǝ kafia kamǝ kafo , batobuki ku betubuki ku mba laabɔdi lǝ kasɔ ku baklɔbɛ ákpo mfó .
Ete mínɔ ɔkɔɛ utsyuǝ nlɛ etiki budi katɛyi nkǝ , ‘ Petro ! Taka , lo lǝ edi ! ’
“ Nyaso nlǝkǝ kɛnyɛ ntɛyi minkǝ , ‘ Kula o-o ! Kulefe ! Bonamute , méndi tɔ kulesa nǝ Yudafɔ leekisi budi nyǝ . ’
“ Fɛɛ ɔkɔɛ ǝmfo esi údi etiki útsyi kato ɔ́tɛyi nkǝ , ‘ Lesa nǝ Onanto diyifo kɛnkɛɛ , mantɛyi fǝ diyifo dimankpa . ’
“ Nnyǝ bulǝkǝkate bomfo sitsyǝ sɔ̃ɔ̃ . Lǝ nnya kamaa , kafia kplɛ kamfo ka eto kafo bebuki bamfo nkpoo , bétsyi ke bábesǝ kato isu ese lefe nǝ kánya vĩĩ .
Lǝ lefe nǝmfó tututuu , betidi itsyǝ ba bákpe bǝ bakpa mɛ baboko Kaisarea ǝbǝ bédufǝ diyo nǝ minkɛ .
Nya Lɛwɔnɔ Kɛnkɛ lɛtɛyi mɛ nkǝ ntǝkǝko mǝ lǝ busu . Mɔ bayimi ekua bamfo ditsyi Yopaa , ǝtǝkǝko mɛ busu Kaisarea búsu búdufǝ osani wǝ lekpe mɛ batɔnkpe ini Kornelio eto diyo .
Ɔ́tɛyi bo kase Onanto eto ɔtɔnkpe dílǝkǝ ǝsuǝ óte wǝ nya ɔ́tɛyi wǝ nkǝ , ‘ Bɛbɛ utsyuǝ akpe Yopa lǝ usu ɔbɛbɛ nwǝ baakpo Simon Petro .
Wuudi mi etiki nnya luutǝ bǝ fǝ ku fǝ diyo eto betidi kenke luunyǝ bofo . ’
“ Fɛ míntsyiko Ditiki Sɛɛ nǝmǝ bɔtɛyii , Lɛwɔnɔ Kɛnkɛ ébubǝ dídufǝ mǝ mǝmblɛ kenke lǝ ǝsuǝ fe kase dídufǝ bo lǝ ǝsuǝ lǝ kasɔ ketsyikokɔ kamǝ !
Nyamfo dítǝ mínkloma lesa nǝ Bonamute lɛtɛyi lefe nǝ ɔ́tɛyi nkǝ , ‘ Sitinti Yohanes efi ntu uflǝsǝ betidi . Fɛɛ Onanto ebufi Lɛwɔnɔ Kɛnkɛ uflǝsǝ mi . ’
Nya lǝ Onanto ǝtǝ betidi ba lenni Yudafɔ ǝtǝsa nyamfo fe kase úfi útǝ bo lǝ lefe nǝ bófo Bonamute Yesu Kristo bɔ́nɔɔ , owoe mini bǝ lǝ mmfo Onanto kusu buti nko ? ”
Se bánɔ etiki nyamfoo , bénsite lesa nǝ bɔtɛyi . Bomu bátɛsǝ Onanto bátɛyi bǝnkǝ , “ Sitinti Onanto ǝtǝ betidi ba lenni Yudafɔ tsya kusu nkǝ batsyi bawuninsǝ lǝ bǝnyǝ nkpǝ . ”
Nya lefe nǝ asa nyamfo nlɛ bubǝ nkoo , bafokanɔfɔ ba dítsyǝtsyi bédu lǝ bulǝ bo dítu mǝ itsyi lǝ kase bálo Stefano ǝsuǝǝ , bésu bédufǝ Foinike ku Kipro ku Antiokia eto kǝmǝ . Nya bátsyilama banlɛ ditiki sɛɛ nǝmǝ bɔtɛyi Yudafɔ hã .
Nya bafokanɔfɔ ba ditsyi Kipro ku Kirene dísu Antiokia bésu bátɛyi betidi ba lenni Yudafɔ Bonamute Yesu eto Ditiki Sɛɛ nǝmǝ .
Nya se Bonamute eto ǝsuǝale lɛkɛ ko mǝ esoo , bafokanɔfɔ ba dífi ǝsuǝ bǝtǝ Bonamute ǝbǝ befui bakpe .
Lefe nǝ bafokanɔfɔ ba nkpe lǝ Yerusalem lɛnɔ ditiki nǝmfoo , bátsyese Barnaba bǝ usu lǝ usu obe lesa nǝ nlɛ bubǝ lǝ Antiokia .
Se úsu údufǝ mfó nya únyǝ kase Onanto lɛwunsǝ ko mǝǝ , únyǝ disuǝyuǝ tinti nya usi ókpe mǝ nkɛale nkǝ bǝńyǝ kekleke lǝ bofokanɔ ǝsuǝ nya lǝ bedi ɔnukualɛ bǝtǝ Bonamute ku mǝ utu kenke .
Barnaba eyifo utidi sɛɛ wǝ nkpe bofokanɔ nya Lɛwɔnɔ Kɛnkɛ nsi ko wǝ tinti . Ɛyɛ lǝ wǝ bɔwunsǝko ǝsuǝǝ , bafokanɔfɔ bamǝ ǝbǝ befui bakpe .
Lǝ nnya kamaa , Barnaba ésu Tarso , úsu ɔ́bɛbɛ Saulo mfo .
Se únyǝ wǝǝ , ókpa wǝ bédu bǝbǝ Antiokia nya mǝ inuǝ bamǝ dísiǝ mfó lɛlɛ wɔlɔlɔ . Bakɛ mfó bákate betidi kpǝ asa . Antiokia mfóo , nya betsyiko bafokanɔfɔ bokpo bǝ Kristofɔ nɛ .
Lǝ lefe nǝmfo tututuu , Onanto eto bǝnyɛlǝkǝtidi bǝtsyuǝ etsyi Yerusalem bǝbǝ Antiokia .
Mfó mǝ nti eto ɔni wǝ baakpo Agabo , létaka uńyǝ lǝ Lɛwɔnɔ Kɛnkɛ eto ǝsuǝale ǝsuǝ nya ɔ́tɛyi nkǝ kukpɛnsɛ kekleke ebubǝ lǝ kawunsiǝ kenke . Nyamfo ǝbǝ ítǝ lǝ lefe nǝ Romafɔ eto Okankplɛ wǝ baakpo Klaudio nlɛ seka budi .
Nyaso bafokanɔfɔ bamǝ éfi nsusu bǝ baako asa lǝ befi batsyese bafokanɔfɔ ba nkpe lǝ Yudea eto kasɔ . Nya mǝ utsyuǝ saa léko kase woofo .
Nya se báko bikǝ biamǝǝ , béfi mi bǝtǝ Barnaba ku Saulo nya béfi mi bésu bǝtǝ Yudea eto bafokanɔfɔ eto beninǝ .
Lǝ lefe nǝmfo ǝsuǝ , Oka Herodes ǝmuǝ bafokanɔfɔ eto bǝtsyuǝ nkǝ lǝ ókpe mǝ bulǝ kekleke .
Útǝ balo Yakobo wǝ ni Yohanes eto ɔyimisani ku lesiabi .
Nya se únyǝ nkǝ nnya úyifo ákɛ Yudafɔ ɔkɔɛɛ , úmuǝ Petro tsya lǝ lefe nǝ beedi Abolo nnya Ǝyǝnkisǝsa Lǝmbǝ eto Diyi .
Se bǝmuǝ wǝǝ , bákpe wǝ lǝ diyo kaka mba laase diyo nǝmǝ eto ena ena eto akpa ana ba laafloma bǝtsyuǝ ńyǝ lefe saa banlɛ wǝ bose . Herodes eto nsusu ni bǝ lǝ ubǝ ufi wǝ utǝ betidi lǝ bakponko wǝ lekpo lǝ mǝ diyisɛɛ nǝ baakpo Ukpǝ Ása Bo Ɔ́yila eto kama .
Nyaso mba laase mfó ákase Petro lǝ diyo nǝmǝ . Fɛɛ bafokanɔfɔ bamǝ ákato ola kekleke ákalɛ Onanto lekpakpa lǝ wǝ disi .
Nya lǝ ketsye ka eto kǝsiǝsǝ ka Herodes díbu disi nkǝ wútǝlǝkǝ Petro lǝ diyo utǝ betidi bamǝǝ , Petro álabe selabe lǝ mba laase eto inuǝ eto nti . Nya bákpe wǝ lǝ kɔnyɔ kplɛ ko béfi batsyasǝ lǝ mǝ kosate eto ani ǝsuǝ . Nya fɛ mba laase mfó eto bǝtsyuǝ díńyǝ banlɛ siku siamǝ bose .
Akpaakpa koo , Kato eto Ɔtɔnkpe ko lɛbɔ nya lekpasǝ léfo diyo nǝmǝ kenke . Nya Kato eto Ɔtɔnkpe dífi wǝ kɔni útǝkǝ Petro lǝ lekpake ósanklisǝ wǝ nya ɔ́tɛyi nkǝ , “ Kɔse mlǝ lǝ ataka ǝńyǝ ! ” Kɔnyɔ kplɛ ko nkpe wǝ lǝ kɔni lɛsini kɔ́bɔ kókpo lǝ kasɔ .
Nya Kato eto Ɔtɔnkpe ǝmǝ lɛtɛyi wǝ nkǝ , “ Fi fǝ awu ku afɔkpa akpe . ” Nya Petro díyifo nko . Nya Ɔtɔnkpe ǝmǝ disi ɔ́tɛyi wǝ nkǝ , “ Fi fǝ awu kɛntsyɛ akpe lǝ ǝtǝkǝko mɛ . ”
Nya Petro létaka útǝkǝko wǝ , nya ɔ́bɔ lǝ diyo nǝmǝ kafo . Lefe nǝmfo kenkee , wánte lǝ lesa nǝ Kato eto Ɔtɔnkpe ǝmǝ nlɛ buyifo eyifo sitinti , úbu nkǝ kola ete ɔnlɛ busiǝ .
Nya báyɛ báfe mba laase eto ditsyukpa tutɛ ku bǝnuǝfǝ . Nya se báyo situ eto kesie kplɛ ka baayɛ kedufǝ umǝ ǝmǝǝ , siku siamǝ kosate ko lɛsini ǝsuǝ . Nya báyɛ lǝ kesie kamǝ tsya báfe . Nya se báyɛ bésu sɛtɔ sɛkɛɛ , Kato eto Ɔtɔnkpe ǝmǝ ko lénya údu lǝ wǝ ɔflɔ .
Lǝ nnya kamaa , fɛ Petro léte lesa nǝ díbǝ wǝ lǝ ǝsuǝ nya ɔ́tɛyi wǝ ǝsuǝ nkǝ , “ Mɔmɔ mbote miǝ sitinti ini bǝ Bonamute létsyese wǝ Ɔtɔnkpe ǝmfo nkǝ ubǝ ulǝkǝ mɛ utsyiko lǝ Herodes eto ani ku asa nnya Yudafɔ díbu bǝ booyifo mɛ tsya lǝ diyo nǝmfo kafo ! ”
Nya se únyǝ nnya díbǝ utsyǝ lekpoo , údu úsu Maria wǝ ni Yohanes Marko eto ambe eto diyo kaka betidi kpǝ létsya banlɛ ola boto .
Nya se Petro léyo diyo nǝmǝ eto kǝsiǝǝ , ɔ́sɔ siku siamǝ . Nya uyifoyifosiobi utsyuǝ wǝ baakpo Roda ábɔ úsu nkǝ woabe futsyuǝ uni .
Se ɔ́nɔ Petro eto ɔkɔɛ utsyǝ lekpoo , únyǝ disuǝyuǝ ofensǝ ! Itǝ wánsini wǝ siku siamǝ , bomu útsyetsyi úsu wǝ betidi ɔflɔ úsu ɔ́tɛyi mǝ nkǝ Petro ǝbǝ uńyǝ lǝ siku kama .
Bátɛyi wǝ bǝnkǝ , “ Ntɔ disi lébia fǝ ? ” Nya usi úńyǝ lǝ nnya ǝsuǝ nkǝ sitinti ini . Nyaso bátɛyi wǝ bǝnkǝ , “ Nyalɛ ǝtsyuǝǝ , wǝ kato eto ɔtɔnkpe uni ! ”
Lǝ lefe nǝmfo kenke ǝsuǝǝ , Petro esi úńyǝ ɔlɛ kesie eto siku bɔsɔ . Nya lefe nǝ básini se nya bǝnyǝ wǝǝ , íyifo mǝ yanii .
Úyifo mǝ kɔni nkǝ bánkpo kudu . Ɔ́tɛyi mǝ asa nnya díbǝ ku kase Bonamute díbǝ úlǝkǝ we utsyiko lǝ diyo nǝmǝ kafo . Nya ɔ́tɛyi mǝ nkǝ , “ Bisu bɛtɛyi Yakobo ku bayimi bafɛfɛ asa nnya díbǝ . ” Nya udu mǝ lǝ ɔflɔ úsu kalebe bamba .
Nya se kale dísiǝǝ , íyifo mba laase mfó yaa , nya éboko bulǝ kpǝ . Bátɔ mǝ ǝsuǝ bǝnkǝ , “ Se tutuutu Petro lefe mɔmɔ ? ”
Nya Herodes ǝtǝ bábɛbɛ wǝ tinti , fɛɛ bǝnnyǝ wǝ . Útǝ bǝmuǝ mba laase diyo nǝmǝ bákpoko mǝ lekpo , nya útǝ nkǝ balo mǝ . Lǝ nnya kamaa , Herodes édu lǝ Yudea úsu úsiǝ lǝ Kaisarea itǝ lefe ditsyuǝ .
Lǝ lefe nǝmfóo , Herodes ǝnyǝ ɔblɔ tinti ókpe Tiro ku Sidon eto betidi , nyaso bésu lǝ sitiditu ǝsuǝ bǝ lǝ besu bǝnyǝ wǝ . Bésu bátɔ bɔwunsǝko betsyi lǝ Blasto wǝ ni Herodes eto nwǝ laabe diyo ɔflɔ bǝ ɔlɛ Herodes lekpakpa lǝ utǝ lǝ lɔniyifoyifo lǝ dibǝ lǝ mǝ inuǝ bamǝ ku Herodes eto nti . Ibǝ nko itsyise Herodes eto kasɔ bǝkǝnyǝ mǝ didisa ketsyiko .
Nya lǝ diyi nǝ Oka Herodes ditsyǝ mǝǝ , ókpe wǝ bekankǝ nya úsiǝ lǝ wǝ lekankpomɛ ǝsuǝ údi betidi bamǝ etiki .
Se údi etiki ólosǝǝ , betidi bamǝ áfa básɔ ani bǝtǝ wǝ nya bátɛyi bǝnkǝ , “ Onanto Kosate eto ɔkɔɛ uni ! Inni utidi ! ”
Lamfolamfoo , Bonamute eto Ɔtɔnkpe ákpe Herodes bufi lǝ ǝsuǝ , itsyise wémfi atɛsɛ Onanto . Nya batsyini dídi wǝ ǝsuǝ kenke , nya úkpǝ .
Nya Onanto eto Ditiki Sɛɛ nǝmǝ lɛyɛ letsyo , dísensǝ nya bafokanɔfɔ difui bakpe .
Nya lefe nǝ Barnaba ku Saulo lélosǝ mǝ keyifo ka bákpe mǝ bǝ besu beyifoo , bésinkli betsyi Yerusalem bǝbǝ nya bákpa Yohanes wǝ tsya baakpo Marko báyɛnko báboko .
Lǝ Antiokiaa , Onanto eto bǝnyɛlǝkǝtidi bǝtsyuǝ ku bateasa ákɛ lǝ bafokanɔfɔ eto ditsyukpa nǝmǝ nti . Mǝ ni Barnaba ku Simon wǝ baakpo utidi naa ku Lukio wǝ ditsyi Kirene ku Manaen nwǝ ku Oka Herodes békluǝsǝ bakɔ taa mǝ sikpefi lefe ku Saulo .
Nya lefe nǝ banlɛ Bonamute bɔtǝsǝ nya bakɛ lǝ kɛnyɛklekle ǝsuǝǝ , Lɛwɔnɔ Kɛnkɛ ǝbǝ dídi mǝ etiki nkǝ , “ Bilǝkǝ Barnaba ku Saulo bitsyǝ itǝ keyifo ka eso mínkpadi mǝ . ”
Lǝ nyamfo esoo , beninǝ bamǝ ákle kɛnyɛ nya báto ola nya bǝtǝkǝ mǝ ani , nya bǝtsyǝ mǝ kusu .
Se Lɛwɔnɔ Kɛnkɛ ditsyǝ mǝ kusu lélosǝǝ , bésu umǝ wǝ baakpo Seleukia . Mfó béfi ɔklɔ báyila lekpo nǝmǝ bésu kasɔ ka ntu letsyilama eto umǝ wǝ baakpo Kipro .
Se bésu bédufǝ umǝ wǝ baakpo Salamii , bésu Yudafɔ eto ntsyakɔ bésu bédi mǝ ditiki sɛɛ nǝmǝ . Nya Marko Yohanes díkǝko mǝ fe mǝ ɔwunsǝkotsyuǝ .
Se bédu mfóo , báyɛ lǝ kasɔ kamǝ bésu bédufǝ umǝ wǝ baakpo Pafo . Mfó bátsyako Yudanyǝ wǝ ni ofate wǝ ni sedia eto unyɛlǝkǝtidi wǝ baakpo Bar-Yesu eto ubi .
Ofate ǝmfo ku Aba eto unyɛsiǝ wǝ baakpo Sergio Paulo eyifo bayɛtsyuǝ . Nko eto Aba eto unyɛsiǝ ǝmfo wǝ diyifo obesibe ákpadi Barnaba ku Saulo nkǝ bǝbǝ bǝnyǝ wǝ , itsyise óla nkǝ lǝ ɔnɔ Onanto eto ditiki nǝmǝ .
Nya se bésuu , ofate ǝmǝ wǝ baakpo tsya bǝ Elima lǝ Sigriki ǝsuǝǝ , ǝnǝ etiki ku mǝ . Óla nkǝ lǝ ulǝkǝ Aba eto unyɛsiǝ ǝmfo eto nsusu utsyiko lǝ etiki nnya Saulo ku Barnaba lela bǝ beedi ǝsuǝ .
Fɛɛ Saulo wǝ tsya bensi baakpo Pauloo , ábe ofate ǝmfo ku lɛblɔfi kekleke . Nya úlǝkǝ óte wǝ lǝ Lɛwɔnɔ Kɛnkɛ eto ǝsuǝale nkǝ , “ Fǝ Obonsam eto ubi , eyifo odia ku nwǝ laawɛ betidi kakpe . Nya feekisi kasɛyifoyifo , nya faatsyi Bonamute eto ɔnukualɛtiki kawuninsǝ keyifo bidia !

Bonamute ebutǝkǝ fǝ kɔni mɔmɔ nya wuutǝ fǝ ǝnǝmi ba , nya fensiembunyǝ kofe bio isu ese lǝ lefe ditsyuǝ eto kama ! ” Lamfolamfo lɛtɔntɔ eti Elima lǝ ǝnǝmi , nya wénsifo asa bunyǝ bio . Úkawunya ani kabɛbɛ utidi nkǝ lǝ ɔyɛnko wǝ .
Lefe nǝmfo se Aba eto unyɛsiǝ ǝmfó dínyǝ nyamfo nkoo , íyifo wǝ yanii , nya ófo Bonamute eto ditiki nǝmǝ ɔ́nɔ .
Nnya kamaa , Paulo ku mba ntǝkǝko wǝ ésu bédufǝ lǝ ɔklɔ nya bédu lǝ Pafo bésu Perge wǝ ni umǝnkplɛ wǝ nkpe lǝ Pamfilia eto kasɔ . Mfó nya Marko Yohanes dídu mǝ lǝ ɔflɔ úsinkli úsu Yerusalem .
Se bédu lǝ Pergee , bésu Antiokia , umǝnkplɛ wǝ nkpe lǝ Pisidia . Nya lǝ Ɔnwɛditsyǝyii , bésu Yudafɔ eto katsyakɔ nya bǝsiǝ kasɔ lǝ betidi bamǝ nti .
Lefe nǝ bákakla asa betsyiko lǝ Moses eto kɔfi eto kukue ku Onanto eto bǝnyɛlǝkǝtidi eto asawɔniwɔni bálosǝǝ , katsyakɔ eto batɔnkotɔnko ǝtǝ Paulo ku wǝ bǝtsyuǝ bote bǝ , “ Bayimi , lǝ utsyuǝ kpe ditiki ditsyuǝ nkǝ woatɛyi lǝ ufi okpe bo nkɛalee , lǝ ubǝ ɔtɛyi . ”
Mfó Paulo létaka uńyǝ nya óte kɔni kato lete bǝ bedi kaa , nya ɔ́tɛyi mǝ nkǝ , “ Israelfɔ ku mimba kenke ba lenni Israelfɔ ba leetsyue Onanto koto , bitsyue ato lǝ bɛnɔ !
Israelfɔ eto Onanto ni nwǝ dílǝkǝ bo banamǝ nya ókpo mǝ atsyɔ . Nya úyifo mǝ kusǝ kplɛ eto betidi lǝ lefe nǝ bǝsiǝ kafɔle ka ni Egipte . Onanto ǝlǝkǝ mǝ utsyiko Egipte ɛyɛ lǝ wǝ ǝsuǝale kplɛ nyamǝ ǝsuǝ .
Óbe mǝ nya ókpa mǝ ɔ́yɛnko lǝ mfiminti itǝ alɛ fosi ana nnya bákɛ mfo .
Se ɔ́tsylɔsǝ ǝsǝ akuanse lǝ Kanan eto kasɔɔ , úfi mǝ kasɔ kamǝ utǝ Israelfɔ fe mǝ kedikɔ .
Nyamfo kenke ǝbǝ itǝ fe alɛ alofa ana awosi anɔ eto nti . “ Lǝ nyamfo eto kamaa , Onanto ǝtǝ mǝ bakponkpo ba dídi seka lǝ mǝ ǝsuǝ isu ese Onanto eto Unyɛlǝkǝtidi Samuel eto lefe .
Nya bálɛ wǝ lekpakpa bǝ utsyǝ oka utǝ mǝ . Nya Onanto dítǝ mǝ Kis eto ubi Saulo wǝ ditsyi Benyamin eto kafo , nya údi seka itǝ alɛ fosi ana .
Nnya kamaa , Onanto átakasǝ wǝ lǝ seka ǝsuǝ nya úfi David úsiǝsǝ lǝ lekankpomɛ nǝmǝ ǝsuǝ . David ǝmfo ni utidi wǝ ǝsuǝ Onanto dídi etiki utsyiko nkǝ , ‘ Yese eto ubi David ni utidi wǝ mɔ utu laala , itsyise wuuyifo lesa nǝ maala . ’
“ Nko ke ini bǝ Onanto áyɛ lǝ David eto kafo , nya úlǝkǝ Ofomfokǝtǝ wǝ ni Yesu utǝ Israelfɔ fe kase utsyǝ bo kɛnyɛ .
Nya fɛ Yesu luubǝǝ , Ntuflǝsǝtidi Yohanes ǝbǝ ɔ́tɛyi Israelfɔ kenke nkǝ batsyi mǝ nkpǝ bawuninsɛ lǝ mǝ akɔɛsi bayɛ abua buuyifo lǝ uflǝsǝ mǝ ntu .
Lǝ lefe nǝ Yohanes eto keyifo nlɛ kalosɛkɔ bubǝǝ , ɔ́tɛyi betidi bamǝ nkǝ , ‘ Owoe bibu biǝ wǝ mini ? Mɔ ni nwǝ bɛnlɛ kusu bobe le ? Owo lo ! Fɛɛ wǝ kpe lǝ kusu ɔlɛ bubǝ mɛ kama , nya mǝnńyǝtǝ bǝ nyankli wǝ afukpa eto kekue kulaa tsya ! ’
“ Mɔ bayimi , Israel bebi , mi mba ni Abraham eto bebi ku mimba lenni Yudafɔ fɛ biesumu Onanto , nkpǝ manlo eto bofo bomfo ǝbǝ itǝ bomblɛ kenke .
Betidi ba nkpe lǝ Yerusalem ku mǝ beninǝ mámfo Yesu bánɔ bǝ wǝ ni mǝ Ofomfokǝtǝ ǝmǝ . Nya bánnɔ kasɔ Onanto eto bǝnyɛlǝkǝtidi eto ditiki nǝ baakla kate bo lǝ Ɔnwɛditsyǝyi saa ǝsuǝ . Fɛɛ bǝtǝ bǝnyɛlǝkǝtidi eto etiki ǝbǝ itǝ se bálo wǝ dikpǝnkpi eso .
Nya ite bǝ bǝnnyǝ kabua saa lǝ wǝ ǝsuǝ tsyaa , bátɛyi Pilato bǝ utǝ kusu lǝ balo wǝ .
“ Nya lefe nǝ békeyifo lesa nǝ Awɔnisa Kɛnkɛ eto Kukue lɛtɛyi utsyǝ itsyi lǝ lǝ wǝ ǝsuǝ bálosǝǝ , bǝlǝkǝ wǝ lǝ uyikabie ǝsuǝ bésu bebikǝ .
Fɛɛ Onanto átakasǝ wǝ utsyiko ɔkɔmǝ .
Nya lǝ eyi kpǝ ǝsuǝǝ , úlǝkǝ wǝ ǝsuǝ óte betidi ba wonko mǝ lɛyɛ itsyi Galilea isu Yerusalem . Mǝ ni betidi ba nlɛ adansiɛ budi lǝ wǝ ǝsuǝ lǝ Israel eto kusǝ nɛ .
“ Nya mɔmɔɔ , búbǝ mfo boǝ boefi Ditiki Sɛɛ nǝmǝ boboko mi bǝ Onanto eto kɛnyɛ ka útsyǝ bo banamǝǝ , ǝbǝ itǝ bo , bo mba ni mǝ bebi . Nnya ni bǝ Onanto ǝtǝ nkǝ Yesu si otaka utsyi ɔkɔmǝ ubǝ nkpǝ . Nyamfo ni lesa nǝ David lɛwɔni lǝ wǝ kusǝnkue nuǝfǝ kafo nkǝ Onanto átɛyi itsyi lǝ Yesu ǝsuǝ nkǝ , ‘ Mɔ Ubi feni . Nya mmii , mbofiani fǝ anto . ’

Nya nyamfo ni lesa nǝ Onanto lɛtɛyi itsyi lǝ wǝ botakasǝ ketsyiko ɔkɔmǝ kǝbǝ ni nkǝ wembubu lǝ kudi kafo . ‘ Mookpo fǝ atsyɔ nnya diyifo kɛnkɛ fe kase mínse uyi mintsyǝ miǝ mookpo David . ’
Nko usi ɔ́tɛyi lǝ David eto kusǝ bamba nkǝ , ‘ Mǝmbutǝ bǝ fǝ uyifoyifo kɛnkɛ ǝmfo kɛ lǝ kudi kafo ebú . ’
“ Ditiki nǝmfo manyɛ lǝ David eto kutsyǝ itsyise usiǝ nkpǝ úyifo Onanto eto lelabi ǝsuǝ , nya ukpǝ nya bébikǝ wǝ ku wǝ bana mǝ nya wǝ ǝsuǝ eto sinǝ tsya díbú .
Fɛɛ nwǝ Onanto létakasǝ utsyiko ɔkɔmǝǝ , wǝ ǝsuǝ eto sinǝ mémbú lǝ kudi kafo .
“ Nyaso bayimi , bola boǝ bete lǝ ekpa bǝ ɛyɛ lǝ Yesu ǝmfo ǝsuǝǝ , nya bábe abuabufikatsyɛ eto ditiki nǝmǝ letsya bǝtǝ mi nɛ .
Nya utsyuǝ saa wǝ lefo Yesu ɔnɔɔ , Onanto ebufi wǝ abua ɔtsyɛ wǝ nya weembolo wǝ dikpi . Nyamfo ni lesa lɔni nǝ Moses eto kɔfi dímamfo buyifo kulefe nɛ .
Nyaso bebe kukɔnɔ ! Biǝntǝ lǝ Onanto eto bǝnyɛlǝkǝtidi eto etiki nnya bátɛyi bǝtsyǝ lǝ ɛyɛ bubǝ kǝtǝ lǝ mi ǝsuǝ nko .
Itsyise Onanto átɛyi nkǝ , ‘ Bebe mimba lǝǝmǝ mɔ ditiki . Bitǝ lǝ iyifo mi yanii lǝ bǝtsylɔ ! Itsyise lesa nǝ minlɛ buyifo mmii , iyifo lesa nǝ biembofo bɛnɔ , lǝ utsyuǝ ǝlǝkǝ ni kasɔ ote mi kulaa tsya . ’ ”
Se Paulo ku Barnaba nlɛ bɔbɔ lǝ disikakpekɔ mfóo , betidi bamǝ átɛyi mǝ bǝ besi bǝbǝ bedi mǝ etiki nyamfo lǝ Ɔnwɛditsyuǝ eto diyi nǝ luubǝ .
Nya lefe nǝ bésensǝ lǝ disikakpekɔ mfóo , Yudafɔ kpǝ ku bafokanɔfɔ ba léfiani Yudafɔ nya baate Onanto sikpi ba lɛkɛ lǝ disikakpekɔ mfóo , ǝtǝkǝko Paulo ku Barnaba . Batɔnkpe bamǝ édi mǝ etiki nya balɛ mǝ kɔlɛ bǝ bǝńyǝ kekleke lǝ bǝsiǝ nkpǝ le lefonǝ Onanto ǝsuǝ .
Lǝ Ɔnwɛditsyǝyi nǝ disi dítǝkǝko nǝmfóo , ibu sɛkɛɛ eni umǝ ǝmǝ kenke eto betidi ǝbǝ disikakpekɔ nǝmǝ lǝ banɔ Bonamute eto ditiki nǝmǝ .
Nya lefe nǝ Yudafɔ eto beninǝ dínyǝ sitiditu sia díbǝ disikakpekɔ mfóo , básɛsǝ ǝnǝmi lǝ mǝ ǝsuǝ , nya bétsyiko etiki bunǝ ku Paulo lǝ etiki nnya ɔnlɛ bɔtɛyi ǝsuǝ nya báka wǝ .
Fɛɛ Paulo ku Barnaba ákpe utu besi bédi etiki bátɛyi mǝ bǝnkǝ , “ Ele bǝ budi Onanto eto Ditiki Sɛɛ nǝmfo itǝ Yudafɔ bɔtɔnsǝ . Nya se bɛnɔ ditiki nǝmfo nya bɛtɛyi biǝnkǝ bianla nkpǝ manlo bomfoo , búfi ni bɔlɛ mba lenni Yudafɔ butǝ .
Nyamfo ni kɔfi ko Bonamute dítǝ bo nkǝ , ‘ Nnyifo fǝ fe okandiɛ ntǝ mba lenni Yudafɔ bǝ lǝ efi bofo aboko kawunsiǝ eto lɛkpɔ saa . ’ ”
Nya lefe nǝ mba lenni Yudafɔ lɛnɔ lesa nǝ bátɛyi mfoo , bǝnyǝ disuǝyuǝ tinti , nya bátɛsǝ Bonamute eto ditiki nǝmǝ . Nya mba kenke Onanto dílǝkǝ itǝ nkpǝ manloo , áfo bánɔ .
Nya Bonamute eto ditiki nǝmǝ dísensǝ dísu kasɔ kamǝ kenke .
Fɛɛ Yudafɔ bǝtsyuǝ édi ute bákpe lǝ besio ba nkpe dibu ba leesumu Onanto ku umǝ eto beninǝ eto nti . Nya bétsyiko Paulo ku Barnaba bulǝ kǝńyǝ mǝ lǝ ǝsuǝ , nya bála mǝ babɔsǝ lǝ mǝ lekpake mfó .
Fɛɛ lefe nǝ banlɛ budu lǝ umǝ ǝmǝǝ , báflɛ utembu wǝ nkpo mǝ lǝ akpa bákpo lǝ umǝ ǝmǝ nnya léte bǝ umǝ ǝmǝ eto betidi áni mǝ . Nyamfo eto kamaa , bédu mfo bésu Ikonion .
Nya bafokanɔfɔ ba lɛkɛ lǝ Antiokia mfó dínyǝ disuǝyuǝ tinti nya béyi ku Lɛwɔnɔ Kɛnkɛ .
Nya se bédufǝ Ikonion tsyaa , Paulo ku Barnaba ésu Yudafɔ eto katsyakɔ mfó . Nya se bátɛyi Yudafɔ ku mba lenni Yudafɔ Ditiki Sɛɛ nǝmǝǝ , mǝ nti eto betidi kpǝ áfo bánɔ .
Nya Yudafɔ ba dímamfo Onanto eto Ditiki Sɛɛ nǝmfo bánɔɔ , ǝnǝ etiki ku mǝ nya bábiasǝ mba lenni Yudafɔ eto nsusu nya bǝtǝ bǝ bátaka bǝńyǝ lǝ Paulo ku Barnaba lǝ ǝsuǝ .
Fɛɛ batɔnkpe bamǝ ǝsiǝ lǝ umǝ ǝmǝ itǝ lefe kɛntsyɛ ditsyuǝ ákate Ditiki Sɛɛ nǝmǝ ku ute . Nya Onanto tsya dílǝkǝ wǝ lefonǝ eto etiki eto sitinti óte ɛyɛ lǝ ayanisa kpǝ nnya útǝ béyifo ǝsuǝ .
Ibǝ bǝ umǝ ǝmǝ eto betidi áma lǝ akpa ǝnuǝ , bǝtsyuǝ ǝtǝkǝ lǝ Yudafɔ eto kama nya bǝtsyuǝ tsya dítǝkǝ lǝ batɔnkpe bamǝ eto kama .
Lǝ lefǝ ditsyuǝ eto kamaa , umǝ ǝmǝ eto betidi betsyuǝ ba leeni Yudafɔ ku Yudafɔ ku mǝ beninǝ éfi nsusu bǝ bataka bǝńyǝ lǝ mǝ ǝsuǝ bakpɔ mǝ aba . Batɔnkpe bamǝ ánɔ mǝ ketsyue kamǝ , nya bétsyetsyi bédu bésu Likaonia eto kǝmǝ ka ni Listra ku Derbe ku kǝmǝ ka nkpe lǝ lekpake mfó .

Nya bédi Ditiki Sɛɛ nǝmǝ mfó .
Se bésu Listraa , osani utsyuǝ akɛ mfó wǝ lɛtsyini taa lefe nǝ bále wǝ nya wámfo tɔ botaka kayɛ kulefe .
Úsiǝ mfó úkanɔ ditiki sɛɛ nǝ Paulo ńyǝ ɔnlɛ budi . Nya se Paulo lébe wǝ tũũ , únyǝ nkǝ ófo ɔ́nɔ nya wǝ bufi bomǝ luuyuǝ wǝǝ ,
Nyaso Paulo áfã bembembe ɔ́tɛyi wǝ nkǝ , “ Taka ǝńyǝ lǝ fǝ akpa ǝsuǝ ! ” Nya osani ǝmfo lésa ótaka úńyǝ nya útsyiko bɔyɛ kafe .
Se betidi ba díńyǝ mfó banlɛ ditiki nǝmǝ ato butsyue dínyǝ lesa nǝ Paulo díyifoo , báfã bembembe lǝ Likaoniafɔ eto sele ǝsuǝ bátɛyi nkǝ , “ Bananto beni ! Báyifǝ bǝbǝ bo nti fenkǝ betidi ! ”
Lǝ nyaso bǝtǝkǝ Barnaba diye bǝ Seus . Nya bǝtǝkǝ Paulo tsya bǝ Herme , itsyise wǝ ni futsyǝ díńyǝ nlɛ etiki budi nɛ .
Nya Seus eto usumunyǝ , nwǝ eto kesumukɔ ńyǝ lǝ umǝ ǝmǝ eto kabanto mfóo , éfi banantsyui ku kaflawasi óboko nkǝ lǝ wǝ ku wǝ betidi bamǝ lǝ befi bǝtǝ batɔnkpe bamfo kedi lǝ umǝ ǝmǝ eto kabɔsie .
Nya lefe nǝ Paulo ku Barnaba lɛnɔ lesa nǝ baala bǝ beeyifoo , bǝnǝ mǝ kosate eto awu nnya bankpe báfuadi , nya bétsyetsyi bédufǝ lǝ betidi bamǝ nti . Mfó nya báfã
bátɛyi bǝnkǝ , “ Boantomǝ , be bɛnlɛ buyifo mfó ? Bontsya kasɔ kamfo eto betidi ete buni fe mi ke . Búbǝ mfo boǝ boefi ditiki sɛɛ nǝmfo boboko mi . Bisinkli bɛyɛ asa bimba nyamfo eto kakle buyifo lǝ bifi atɛsǝ bitǝ Onanto wǝ dítǝ bo nkpǝ . Wǝ ni futsyǝ díyifo kato ku kasɔ ku lekpo ku asa nnya nkpe lǝ nnya kenke !
Kɔɔ Onanto ǝtǝ kusu betidi kenke nkǝ bǝsiǝ nkpǝ lǝ kase mǝ léla ǝsuǝ .
Tsya usi wǝǝlǝkǝ kate mi nkǝ okpe sitinti ɛyɛ lǝ asa sɛ nnya weeyifo kǝtǝ mi . Wǝǝtǝ mi ɔsɔmi ku bekelenkǝ lǝ lefe sɛɛ ǝsuǝ nya wǝǝtǝ mi edisa ku disuǝyuǝ tsya . ”
Ite bǝ bátɛyi mǝ nyamfo kenke tsyaa , ilǝ fɛ betidi bamfo lɛyɛ kedi kamfo mǝ butǝ .
Nya Yudafɔ bǝtsyuǝ ditsyi Antiokia , umǝ wǝ nkpe lǝ Pisidia ku Ikonion bǝbǝ bábiasǝ betidi bamfo eto nsusu , nya bátɔnɔ ku mǝ báto Paulo aba nya bákpi wǝ lǝ kasɔ bábɔnko lǝ umǝ ǝmǝ , nya bébu bǝ úkpǝ .
Nya lefe nǝ bafokanɔfɔ ba ńkpe mfo díbǝ bǝńyǝ batsyilama wǝǝ , ótaka nya usinkli úsu umǝ ǝmǝ . Nya se kale disiǝǝ , wǝ ku Barnaba édu bésu Derbe .
Nya besu bedi Ditiki Sɛɛ nǝmǝ lǝ Derbe . Nya se betidi kpǝ bǝtsyuǝ díkafo bánɔ , bési besinkli bésu Listra ku Ikonion ku Antiokia lǝ Pisidia eto kasɔ .
Mfoo , besi bákpe bafokanɔfɔ nkpe mfo nkɛale bǝ bǝnyǝ kekleke lǝ mǝ bofokanɔ ǝsuǝ . Nya bátɛyi mǝ tsya bǝ , “ Ele bǝ bunyǝ kanyi kpǝ fɛ lǝ bunyǝ disuǝyuǝ lǝ Onanto eto sekakedikɔ . ”
Lǝ nnya kama Paulo ku Barnaba tsya ǝlǝkǝ batɔnkotɔnko bǝtǝ bafokanɔfɔ eto etsyukpa nyamǝ kenke , nya lǝ olatoto kǝtǝ Onanto ku lǝ kɛnyɛklekle ǝsuǝǝ , béfi mǝ bákpe lǝ Bonamte wǝ báfo bánɔ eto ani .
Nya lefe nǝ bábɔ lǝ kǝmǝ ka nkpe lǝ Pisidiaa , bésinkli bésu Pamfilia eto kasɔ .
Nya batɛyi Ditiki Sɛɛ nǝmǝ lǝ Perge fɛ báfe bésu Atalia .
Mfó bǝsiǝ lǝ ɔklɔ báyɛ bésu Antiokia , kaka eto batɔnkotɔnko díkefi batɔnkpe bamǝ bákpe lǝ Onanto eto ani itǝ keyifo ka bákalosǝ mɔmɔ .
Se bésu bédufǝ Antiokiaa , bákpadi bafokanɔfɔ ba nkpe mfó kenke bǝtsyǝ ditsyu nya bátɛyi mǝ kusu ko báyɛ eto etiki . Nya bátɛyi mǝ asa nnya kenke Onanto lɛyɛnko mǝ béyifo ku kase ɔ́sini bofokanɔ eto kusu utǝ mba lenni Yudafɔ .
Nya bǝsiǝ lǝ Antiokia ku bafokanɔfɔ mfo itǝ lefe kɛntsyɛɛ ditsyuǝ .
Lǝ lefe nǝ Paulo ku Barnaba lɛkɛ lǝ Antiokiaa , betidi bǝtsyuǝ ba ditsyi Yudea ǝbǝ mfó nya bákate bafokanɔfɔ bamǝ asa nnya ni bǝnkǝ , “ Lǝ bánla fǝ lelo fe kase Moses eto lekpa letee , embunyǝ bofo . ”
Paulo ku Barnaba ku betidi bamfo ǝnǝ ditiki nǝmfo ɛklɛ . Lǝ nyamfo esoo , bǝtǝ bǝnkǝ bafokanɔfɔ eto bǝtsyuǝ tǝkǝko Paulo ku Barnaba lǝ besu Yerusalem lǝ mǝ ku batɔnkpe bamǝ ku bafokanɔfɔ eto beninǝ ba nkpe lǝ mfó lǝ balɛ lelolala eto etiki nyamfo babe .
Nyaso se bafokanɔfɔ eto ditsyukpa nǝmǝ dítsyǝ mǝ kusu bálosǝǝ , bédu bésu Foinike ku Samaria eto kǝmǝ nya bésu bǝnyǝ bafokanɔfɔ ba nkpe mfó . Bátɛyi mǝ bǝ mɔmɔɔ , mba lenni Yudafɔ tsya éfi mǝ ǝsuǝ bǝtǝ Onanto , nnya ni bǝnkǝ mǝ tsya áfo bánɔ . Ditiki nǝmfo ákpe mǝmblɛ disuǝyuǝ tinti .
Nya se bésu bédufǝ Yerusalem , mǝ beninǝ bamǝ ku bafokanɔfɔ ku batɔnkpe bamǝ áfo mǝ kukɔnɔ . Nya Paulo ku Barnaba dífi mǝ kusu ko bésu eto amaniǝ bábɔ mǝ ku asa nnya kenke Onanto díyifo ɔ́yɛ lǝ mǝ ǝsuǝ .
Fɛɛ Farisifɔ ba díkafo Ditiki Sɛɛ nǝmǝ eto ditsyukpa eto bǝtsyuǝ átaka bǝńyǝ lǝ mǝ nti bátɛyi bǝnkǝ , “ Ele be bayimi ba lenni Yudafɔ tsya la lelo nya lǝ beyifo lǝ Moses eto kɔfi ǝsuǝ . ”
Nyaso mǝ beninǝ ku batɔnkpe bamǝ átsya fe ditsyukpa nya bédufǝ lǝ ditiki nǝmfo ǝsuǝ .
Nya lǝ katsyakɔ kamfóo , lǝ lefe nǝ bákalɛ etiki nyamǝ bábe ɛklɛɛ , Petro átaka úńyǝ nya ɔ́tɛyi mǝ nkǝ , “ Bayimi , mi kosate yi biǝ Onanto dílǝkǝ mɛ taa kɔ utsyiko mi nti nkǝ ntɛyi betidi ba lenni Yudafɔ tsya Ditiki Sɛɛ nǝmfo lǝ mǝ tsya lǝ bafo banɔ .
Nya Onanto wǝ nyi betidi eto utu kǝmiǝǝ , ǝlǝkǝ óte nkǝ ófo mǝ nya útǝ mǝ wǝ Lɛwɔnɔ Kɛnkɛ fe kase úfi útǝ bo tsya .
Wánkpe kabakǝfǝ lǝ bonko mǝ nti , nyaso ófo mǝ lǝ bofokanɔ ǝsuǝ . Nya úfi mǝ abua ɔ́tsyǝ mǝ fe bo ke .
Nya mɔmɔɔ , beso biato Onanto kabe mmǝ ? Bo ku bo banamǝ mámfo bikǝ bia nkpe kalende butsyi ! Beso bɔnlɛ mi bufi ketsyisǝ bafokanɔfɔ mfo ?
Owo lo ! Nnya ni bǝ bófo bɔ́nɔ boǝ kase Onanto dínyǝ bo kaminsǝ nya ófo bo lǝ nkpǝ ɛyɛ lǝ Bonamute Yesu eto lefonǝ ǝsuǝǝ , woofo mǝ tsya fe kase mǝǝtsya léfo bánɔ . ”
Lǝ nyasoo , mǝmblɛ kenke ésinkli báyɛ etiki budi nya bǝsiǝ bétsyue ato lǝ nnya Barnaba ku Paulo lɛtɛyi bǝnkǝ , Onanto áyɛ lǝ mǝ ǝsuǝ úyifo ayanisa kpǝ itǝ mba lenni Yudafɔ .
Lefe nǝ bákalosǝǝ , Yakobo tsya átaka úńyǝ ɔ́tɛyi nkǝ , “ Bayimi , bitsyue ato lǝ bɔnɔ .
Simon Petro éboklomasǝ bo ibǝ efe ditutɛ , lǝ kase Onanto dílǝkǝ wǝ lelabi óte betidi ba lenni Yudafɔ nya úlǝkǝ bǝtsyuǝ útsyiko lǝ mǝ nti nkǝ bafiani wǝ bale .
Nya ditiki nǝ wǝ bǝnyɛlǝkǝtidi lɛtɛyi bǝtsyǝ ǝbǝ ítǝ fe kase bawɔni bǝ Bonamute átɛyi nkǝ ,
‘ Lǝ nyamfo eto kamaa , muusinkli mbǝ nya muusinkli nto Oka David eto sekakedikɔ . Nya muusinkli nto asa nnya lébia mfó bǝ lǝ isinkli ɛlɔ itsyǝ kukɔnɔ .
Itǝ bǝ betidi ba díbu , ku mba lenni Yudafɔ kenke ba mínkpadi minkǝ bedi mɔ betidi ebubǝ mɔ ɔflɔ . Nko ini nɛ bǝ Bonamute éyifo lǝ lesa saa nǝ ɔ́tɛyi útsyǝ ǝsuǝ .
Onanto lɛtɛyi ditiki nǝmfo betidi léte taa kɔ ke . ’
“ Nyaso mɔ , Yakobo , nlɛ mi bɔtɛyi minkǝ betidi ba lenni Yudafɔ mfo nya béfi mǝ ǝsuǝ bǝtǝ Onantoo , yanle bǝ ibǝ bǝ buti mǝ kusu lǝ asa nyamfo ǝsuǝ .
Bomu bitǝ lǝ bɔwɔni mǝ kukue buǝ bayɛ asa nnya beefi kǝtǝ bǝfiǝ kedi nnya lǝǝtǝ baanansǝ ǝsuǝ budi ku sɛsɔnɔdi ku bebuki ba báwaninsǝ simuǝ bálo ku kɔtɔ eto budi .
Itsyi taa kɔɔ , asa nnya Moses lɛwɔni utsyǝǝ , baakla nnya nya baatɛyi nnya lǝ Yudafɔ eto katsyakɔ lǝ Ɔnwɛditsyǝyi saa lǝ umǝ saa . ”
Nya batɔnkpe ku beninǝ ku bafokanɔfɔ kenke eto ditsyukpa lɛtɔnɔ bǝlǝkǝ betidi bǝtsyuǝ bǝ bǝtǝkǝko Paulo ku Barnaba besu Antiokia . Betidi inuǝ ba bǝlǝkǝ eyifo bafokanɔfɔ eto beninǝ . Mǝ ni Yuda wǝ bensi baakpo tsya bǝ Barsaba ku Sila .
Nya kukue ko bálɛ bésuko eto etiki nnya nkpe lǝ ko ǝsuǝ ni nkǝ , Bo , batɔnkpe ku beninǝ ba ni mi bayimi ba nkpe lǝ Yerusalem , boǝ boǝsiǝsǝ mi , bo bayimi ba lenni Yudafɔ mba nkpe lǝ Antiokia ku Siria ku Kilikia .
Bɔ́nɔ boǝ bo mfo eto bafokanɔfɔ eto bǝtsyuǝ ǝbǝ mfó bǝbǝ bǝnǝ etiki ǝtsyuǝ ku mi itsyi lǝ bo Yudafɔ eto lelolala eto lekpa ǝsuǝ . Nyaa , inni bo létsyese mǝ bǝ bǝbǝ batɛyi mi etiki nyamfo eto okle .
Nyamfo eso se bókpe disi bǝtsyuǝǝ , bɔlɛ beninǝ inuǝ lǝ bo nti botsyese ku bo bayimi lala Barnaba ku Paul ba díkefi mǝ nkpǝ bǝtǝ fǝ keditǝtǝ itǝ Bonamute Yesu Kristo bǝ lǝ bǝbǝ mi ɔflɔ .

Yuda ku Sila tsya ebɔtɛyi mi asa nnya bɔ́wɔni bokpe mfo .
Itsyise iyifo Lɛwɔnɔ Kɛnkɛ eto lelabi ku bo lele tsya boǝnkǝ yanle bǝ ibǝ bǝ bufi Yudafɔ eto afi buyifo bitsyikǝ butsyisǝ mi enso asa nyamfo .
Bɛni asa nnya béfi bǝtǝ bǝfiǝ kedi ku kɔtɔ budi ku bebuki ba báwaninsǝ simuǝ bálo eto budi ku sɛsɔnɔdi . Lǝ biɔlɛ mi ǝsuǝ mǝǝ , lesa saa ebuyuǝ ko mi . Bisiǝ kukɔnɔ .
Nyaso batɔnyɛ bamfo áma kusu bésu Antiokia . Nya se bésu bédufǝǝ , bákpadi bafokanɔfɔ bamǝ kenke bǝbǝ bátsya . Nya béfi kukue ko bétsyiko Yerusalem mfó bǝtǝ mǝ .
Nya mba kenke lɛkɛ mfo ǝnyǝ disuǝyuǝ ku nkɛale itsyi lǝ etiki nnya bákla lǝ kukue komǝ ǝso .
Nya se Yuda ku Sila díyifo Onanto eto bǝnyɛlǝkǝtidi esoo , bǝlǝkǝ asa kasɔ báte mǝ , bálɛ mǝ kɔlɛ , nya bákpe mǝ nkɛale .
Nya se bǝsiǝ mfó eyi asianii , bafokanɔfɔ bamǝ ǝtǝ mǝ kusu bǝ besinkli besu Yerusalem lǝ diyuǝ ǝsuǝ .
Fɛɛ Sila nkǝ wuusiǝ mǝ lǝ ɔflɔ mfó .
Nya Paulo ku Barnaba dísiǝ lǝ Antiokia mfó nya mǝ ku babamba kpǝ ákɛ mfo bákate mǝ asa kedi mǝ etiki utsyi lǝ Bonamute ǝsuǝ .
Lǝ eyi ǝtsyuǝ kamaa , Paulo átɛyi Barnaba nkǝ , “ Tǝ lǝ busi busu bobe bo bayimi ba nkpe lǝ kǝmǝ ka kenke búkesu budi Ditiki Sɛɛ nǝmfó ku nka bɔ́yɛ bófe lǝ bobe kase banlɛnko . ”
Barnaba átɔnɔ nya óla nkǝ lǝ okpa Yohanes nwǝ tsya besi baakpo Marko ɔyɛnko .
Fɛɛ Paulo mántɔnɔko wǝ kulaa ! Itsyise lefe nǝ mǝ ku wǝ dísu Pamfiliaa , Marko Yohanes ésikli lǝ mǝ kama údu , nya wǝnsiǝ bálosǝ mǝ keyifo .
Nyaso Marko Yohanes eto etiki nyamfo ǝbǝ ékpe mǝ inuǝ bamǝ kǝnǝ ɛklɛ , itǝ bǝ bésense lǝ bǝtsyuǝ . Barnaba ákpa Marko ɔ́yɛnko nya béfi ɔklɔ bésu Kipro .
Nya Paulo lékpa Sila ɔ́yɛnko , nya bafokanɔfɔ ba nkpe mfó dífi mǝ bákpe lǝ Onanto eto ani fɛ bédu .
Nya báyɛ lǝ Siria ku Kilikia nya bákpe bafokanɔfɔ eto etsyuka nnya kenke nkpe mfó nkɛale .
Nya Paulo ku Sila dídu bésu umǝ wǝ baakpo Derbe , nya báyɛ mfo bésu Listra . Lǝ mfóo , bésu bǝnyǝ ofokanɔnyǝ utsyuǝ wǝ baakpo Timoteo . Wǝ ambe éyifo Yudanyǝ wǝ díkafo Kristo ɔ́nɔ . Fɛɛ wǝ anto éyifo Grikinyǝ .
Bafokanɔfɔ kenke ba nkpe lǝ Listra ku Ikonion , ékebu Timoteo tinti .
Wǝ ni futsyǝ Paulo lela kekleke nkǝ lǝ okpa wǝ ɔyɛnko . Nyaso útǝ bala wǝ lelo fe kase Yudafɔ eto lekpa léte , itsyise Yudafɔ ba kenke nkpe lǝ lɛkpɔ nǝmfo yi bǝnkǝ wǝ anto éyifo Grikinyǝ .
Nya se báma kusuu , báyɛ lǝ kǝmǝ ka kenke nkpe mfó báfe , nya bátɛyi mǝ ketsyue ka batɔnkpe eto beninǝ ba nkpe lǝ Yerusalem dítsyue bǝtsyǝ . Nyaso bátɛyi mǝ bǝ lǝ beyifo lǝ nnya ǝsuǝ .
Nyamfo eso betidi bamǝ ǝbǝ befui bakpe , nya nko ke tsya mǝ bofokanɔ tsya dimuǝ ale enso nɛ .
Lǝ nyamfo eto kamaa , báyɛ bésu Frigia ku Galatia , itsyise Lɛwɔnɔ Kɛnkɛ mǝntǝ mǝ kusu nkǝ bátɛyi Ditiki Sɛɛ nǝmǝ lǝ Asia eto kasɔ .
Nya lefe nǝ bésu bédufǝ Misiaa , bála bǝ lǝ besu Bitinia eto kasɔ . Fɛɛ mfó tsyaa , Yesu eto Lɛwɔnɔ Kɛnkɛ mǝntǝ kusu nkǝ besu mfó .
Nyaso bésinkli báyɛ lǝ Misia eto kasɔ ɔflɔ nya bésu bédufǝ umǝ wǝ nkpe lǝ lekpo ɔflɔ baakpo Troa .
Ketsye kamfóo , Paulo ǝńyǝ kǝlǝkǝkate . Únyǝ nkǝ osani utsyuǝ wǝ ditsyi Makedonia nya únyǝ ɔnlɛ wǝ lekpakpa bɔlɛ ákatɛyi nkǝ , “ Yila ǝbǝ Makedonia lǝ ǝbǝ mfo lǝ ǝbǝ awunsǝko bo o-o ! ”
Nya lǝ bulǝkǝkate bomfo esoo , búmuǝ ǝsuǝ akpa kpa nya búdu búsu Makedonia . Itsyise nyamfo lǝ bo bote nkǝ Onanto ála nkǝ lǝ otsyese bo lǝ busu bɔtɛyi Ditiki Sɛɛ nǝmǝ mfó .
Nyaso búsu búfi ɔklɔ lǝ Troa , nya bɔ́yɛ bófe búsu Samotrake . Nya se kale dísiǝǝ , búdu búsu Neapoli .
Se búdu mfóo , búsu búdufǝ Filipi wǝ ni Makedonia eto umǝ nkplɛ . Nya mfó tsya eyifo Romafɔ eto umǝ . Nya búsiǝ mfó itǝ eyi ǝtsyuǝ .
Lǝ Ɔnwɛditsyǝyii , búdu lǝ umǝ ǝmfó búsu utuflɔ utsyuǝ kaka búbu boǝ mfó eto bediti aato ola kǝtǝ Onanto . Nya búsiǝ mfó bɔnlɛ besio ba díbǝ mfó Onanto eto Ditiki Sɛɛ nǝmǝ bɔtɛyi .
Nya ɔni akɛ mǝ lenti baakpo Lidia Tiatira . Woate ago eto mfia nya uyifo utidi wǝ léfo Onanto ɔ́nɔ kekleke . Nya lefe nǝ unsi mfó ɔnlɛ etiki nya bɔnlɛ bɔtɛyi ato butsyuee , Onanto ásini wǝ nsusu nya ófo etiki nnya Paulo nlɛ budi mfó kenke ɔ́nɔ .
Nya se wonko wǝ diyo eto betidi kenke léfo ntuflǝsǝflǝsǝ eto lekpa nǝmǝǝ , ɔ́lɛ bo lekpakpa nkǝ , “ Lǝ befo bɛnɔ biǝ mintsya eyifo Bonamute eto ofokanɔnyǝ sitintii , nyalɛ bibǝ bɛsɔnɔ lǝ mɔ ɔflɔ . ” Nya únǝnko bo ditiki nǝmfo isu ese lefe nǝ bɔ́tɔnɔ búsu bɔ́sɔnɔ lǝ wǝ ɔflɔ .
Nya diyi lɔni se bɔ́ntɔ lǝ ola katokɔɔ , bótsyako ndomunyǝ siobi utsyuǝ wǝ lɛwɔnɔ bua nsi lǝ ǝsuǝ wǝ lǝǝnyǝ asa katɛyi . Nya woayɛ lǝ nnya ǝsuǝ keyifo atabi kǝtǝ wǝ banamute mǝ .
Nya usiobi ǝmfo dítǝkǝko bo ku Paulo kama kafã katɛyi nkǝ , “ Betidi bamfo eyifo Onanto eto beyifoyifo , nya bǝbǝ mfo bǝ lǝ bate mi konantosu ko luutǝ Onanto tǝ mi nkpǝ . ”
Nko eto eyifosa ǝtsyǝ nko éfo eyi kpǝ . Nya se ditsyǝbi nǝmǝ díbe dílǝ Pauloo , útsyi ɔwuninsǝ nya údi lɛwɔnɔ nǝ nsi lǝ usiobi ǝmǝ ǝsuǝ nkǝ , “ Nlɛ fǝ bola lǝ Yesu Kristo eto diye ǝsuǝ miǝ bɔ lǝ wǝ ǝsuǝ ! ” Nya lamfolamfoo , lɛwɔnɔ bua nǝmǝ ko lɛbɔ lǝ wǝ ǝsuǝ .
Nya se wǝ banamute dínyǝ bǝ mǝ kudisu étii , bǝmuǝ Paulo ku Silas nya bǝnǝ mǝ bésuko umǝ ǝmǝ eto beninǝ ɔflɔ lǝ obia nti .
Nya bátɛyi lǝ obia nti mfó bǝnkǝ , “ Betidi bamfo eyifo Yudafɔ , nya bǝbǝ mfo banlɛ bo umǝ bobiasǝ .
Bǝbǝ mfo balɛ asa nnya díńyǝ lǝ Romafɔ eto afi ǝsuǝ bote . ”
Nya betidi kpǝ díbǝ bátsyilama mǝ , nya bétsyiko Paulo ku Sila bunǝ kesuko sɛtɔ ku kama . Nya bakponkpo bamǝ dítǝ kusu bǝnkǝ bǝlǝkǝ mǝ bikǝ lǝ ǝsuǝ , nya bǝtǝ kusu bǝnkǝ bablɛ mǝ ku akete .
Lefe nǝ báblɛ mǝ báfo afabe lǝ ǝsuǝ tintii , béfi mǝ bésu bákpe lǝ Aba eto diyo . Nya bátɛyi utidi wǝ laase mba bákpe lǝ diyo mfó bǝnkǝ ɔlɔ obe Paulo ku Sila kekleke .
Nya se bǝkǝ wǝ ato nko esoo , ókpa mǝ úsu ókpe diyo nǝmǝ eto kaka nso ale nya úti mǝ ókpe mfó , ókpe mǝ lǝ amana .
Nya lǝ ntsyǝnti lefe nǝ Paulo ku Sila lɛkɛ mfo bákato ola kǝtǝ Onanto nya banlɛ ǝsǝ busǝ katɛsǝ wǝ nya mba nkpe lǝ diyo nǝmǝ ku mǝ ǝkǝtsyuǝ ato .
Dikunǝ , kasɔ ko dítinkǝ kekleke , nya diyo nǝmǝ kenke tsya dítinkǝ itǝ bǝ diyo ni biku kenke ásini , nya amana nnya bákpe mba bákape lǝ diyo nǝmǝ dífǝsǝ ɛbɔ .
Se nwǝ laabe mba bákpe lǝ diyo lésanklii , únyǝ nkǝ ayo nyamǝ eto biku kenke ásini bite leya . Nyaso se úbu nkǝ mba bákpe lǝ diyo nǝmǝ kenke étsyǝtsyi béluu , úlǝkǝ wǝ lesiabi nkǝ lǝ olo ǝsuǝ .
Nya se Paulo dínyǝ lesa nǝ óla nkǝ lǝ uyifo ǝsuǝǝ , ófã ókpadi wǝ ɔ́tɛyi nkǝ , “ Menyifo nko ! Bomblɛ kenke kpe mfo . ”
Nyaso utidi ǝmfo ákpadi nkǝ befi okandiɛ baboko . Nya lǝ ketinkǝ ku difufu ǝsuǝǝ , úsu óse akonki lǝ Paulo ku Sila ɔflɔ .
Nya se ókpa mǝ ɔbɔnko lǝ diyo nǝmǝ kafoo , ɔ́tɔ mǝ nkǝ , “ Boantomǝ , be ele bǝ nyifo lǝ nyǝ bofo ? ”
Nya bátɛyi wǝ bǝnkǝ , “ Fo Bonamute Yesu anɔ nya ɛyɛ lǝ nnya ǝsuǝǝ , ebunyǝ bofo itǝ fǝ ku fǝ diyo eto betidi kenke . ”
Nya bésu bátɛyi wǝ ku wǝ diyo eto betidi kenke Bonamute eto ditiki nǝmǝ .
Nya ketsye kamfo ke nya úsǝ mǝ afabe nnya báfo , nya wǝ ku wǝ diyo eto betidi kenke léfo ntuflǝsǝflǝsǝ eto lekpa nǝmǝ .
Lǝ nnya kamaa , ókpa Paulo ku Sila úsuko wǝ diyo nya útǝ mǝ lesa bédi . Nya wǝ diyo eto betidi kenke dínyǝ disuǝyuǝ tinti , itsyise báfo Onanto bánɔ .
Se kale dísiǝǝ , umǝ ǝmǝ eto bakponkpo ákpe wǝ bamamanyǝ nkǝ besu bátɛyi nwǝ laabe mba bákpe lǝ diyo eto uninǝ nkǝ , “ Nyani bafɔ bamǝ lǝ bedu . ”
Nyaso mǝ obebe ǝmfo átɛyi Paulo ku Sila bǝnkǝ , “ Bakponkpo bǝnkǝ nyani mi lǝ bidu . Nyaso bisu lǝ diyuǝ ǝsuǝ . ”
Nya Paulo lɛtɛyi bamamanyǝ bamfo bǝnkǝ , “ Bablɛ bo lǝ umǝ ta eto ǝnǝmi lǝ lefe nǝ eto lefe bánkponko bo tɔ lekpo nya béfi bo bésu bákpe lǝ Aba eto diyo . Fɛɛ Romafɔ buni ! Nya mɔmɔɔ , beso bala bǝnkǝ beyu bǝlǝkǝ kaa lǝ budu bǝ lǝ betidi mante ? Kulefe ! Tǝ lǝ mǝ kosate lǝ bǝbǝ bǝlǝkǝ bo kusu ! ”
Nyaso bamamanyǝ bamfo ésinkli bésu bátɛyi bakponkpo bamǝ kɛnyɛ kamfo . Nya se bánɔ bǝ Paulo ku Sila eyifo Romafɔɔ , sikpi ǝmuǝ mǝ tinti !
Lǝ nya mfo eso bésu bálɛ mǝǝ lekpakpa bǝyuǝsǝ mǝ kafo , fɛ bǝlǝkǝ mǝ lǝ aba eto diyo nǝmǝ . Nya bálɛ mǝǝ lekpakpa bǝ bédu lǝ umǝ ǝmǝ lǝ besu kalebe bamba .
Nyaso Paulo ku Sila édu bésu Lidia eto . Mfó nya bésu bǝnyǝ bafokanɔfɔ bamba . Nya bési bákpe mǝ nkɛale enso , fɛ bédu lǝ umǝ ǝmǝ .
Nya se bésu báyɛ lǝ Amfipoli ku Apoloniaa , bésu bédufǝ Tesalonika . Nya mfóo , Yudafɔ eto katsyakɔ ákɛ .
Nya fe kase Paulo laala buyifoo , úsu mfó nkǝ lǝ úsu udi mǝ etiki lǝ disikakpekɔ kamǝ . Nya lǝ Ɔnwɛditsyǝyi ǝtsyǝ nya dítǝkǝ lǝ bǝtsyuǝ ǝsuǝǝ , úsukate mǝ asa itsyi lǝ etiki nnya nkpe lǝ Awɔnisa kɛnkɛ eto kukue ǝsuǝ .
Nya ókpasǝ mǝ bulǝ bo bátɛyi bǝtsyǝ bǝ Kristo ebubǝ unyǝ ku kase lǝ nnya kamaa , wootaka utsyi ɔkɔmǝ ubǝ nkpǝ . Paulo átɛyi mǝ nkǝ , “ Utidi wǝ eto etiki minlɛ mi bɔtɛyi mfo ni Yesu wǝ ni Nwǝ Onanto Lékpo Ɔhile Utsyǝ nɛ . ”
Etiki nnya ókpasǝ óte mǝ mfó átsyi mǝ bǝtsyuǝ eto nsusu bɔ́wuninsǝ , nya báfo bánɔ bǝtǝkǝko Paulo ku Sila . Nya Grikifɔ kpǝ ba laate Onanto sikpi ku besio kpǝ ba nkpe díbu tsya átsyi bawuninsǝ lǝ umǝ ǝmǝ bǝtǝkǝko mǝ .
Fɛɛ Yudafɔ asɛsǝ ǝnǝmi lǝ mǝ ǝsuǝ . Nyaso babɛbɛ betidi bua bǝtsyuǝ lǝ umǝ ǝmǝ ba bǝtǝ bǝ umǝ ǝmǝ eto betidi lǝ bataka bǝńyǝ lǝ mǝ ǝsuǝ . Nyaso bákpa betidi kpǝ ba lányǝ lǝ ditsyǝbi saa ǝsuǝ ku kudu besu batsyilama Yason eto diyo ku nsusu bǝ lǝ bǝmuǝ Paulo ku Sila lǝ bakpa mǝ besuko umǝ ǝmǝ eto katsyakɔ .
Nya se bǝnnyǝ mǝ esoo , bǝmuǝ Yason ku bafokanɔfɔ bǝtsyuǝ nya bǝnǝ mǝ besuko katsyakɔ kamǝ . Mfó banlɛ bofa katɛyi bǝnkǝ , “ Betidi bǝtsyuǝ lɛ bɔyɛ katsyilama kakpe bulǝ lǝ kalebe saa , nya bǝbǝ mfo tsya bǝ lǝ bakpe , bulǝ .
Nya Yason tsya léfo mǝ ókpe lǝ wǝ diyo . Nya betidi bamǝ létaka bǝńyǝ lǝ Roma eto Okankplɛ eto kɔfi ǝsuǝ . Nya mǝ asatete nlɛ bɔtɛyi nkǝ oka bamba wǝ baakpo Yesu si okpe ! ”
Nya se bánɔ nyamfoo , betidi bamǝ ku umǝ eto beninǝ ǝnyǝnki nyanklaa .
Nya bátɛyi bǝnkǝ ele bǝ Yason ku wǝ betidi fo kayo fe mba díńyǝ mǝ kama fɛ lǝ bayani mǝ .
Nyaso diyi nǝmfo eto ketsyee , bafokanɔfɔ lǝ umǝ ǝmǝ ákpa Paulo ku Sila bétsyetsyiko bésuko Beroia . Nya se bésu bédufǝ mfóo , bésu Yudafɔ eto katsyakɔ .
Mba lǝ Beroiaa , mǝ nsusu ásini lǝ Ditiki Sɛɛ nǝmǝ ǝsuǝ esó Tesalonikafɔ . Nyaso bétsyue ato bánɔ lesa nǝ banlɛ bɔtɛyi . Nya diyi saa , nya banlɛ budufǝ lǝ Awɔnisa Kɛnkɛ eto Kukue komǝ ǝsuǝ kabe lǝ etiki nnya Paulo nlɛ bɔtɛyi eyifo sitinti .
Itǝ eso mǝ nti eto bǝtsyuǝ kpǝ áfo bánɔ . Grikifɔ eto besio kpǝ ba nkpe díbu ku basani kpǝ tsya áfo bánɔ bátsyi bawuninsǝ .
Fɛɛ lefe nǝ Yudafɔ ba nkpe lǝ Tesalonika lɛnɔ bǝ Paulo kpe ɔlɛ Ditiki Sɛɛ nǝmǝ budi lǝ Beroiaa , bésu mfó bésu bákpe kǝnǝ ku bulǝ lǝ umǝ ǝmǝ .
Nyaso bafokanɔfɔ ba nkpe mfoo átaka kpla bǝńyǝ nya bákpa Paulo bésuko lekpo kɛnyɛ . Nya íbu Sila ku Timoteo lǝ Beroia mfó .
Mba lékpa Paulo bayɛnko , áyɛnko wǝ bédufǝnko Atene . Se bétsyi mfo banlɛ bubǝǝ , Paulo ǝtǝkǝ mǝ kɛnyɛ nkǝ bǝbǝ batɛyi Sila ku Timoteo lǝ bakɔse bǝbǝ betu wǝ mfó .
Lefe nǝ Paulo lɛkɛ lǝ Atene unsi unsǝkǝ Sila ku Timoteo , iyifo lesa nǝ dílǝ wǝ tinti se únyǝ kase betidi bamfo dítsyǝ bǝfiǝ beesumu , nya umǝ ǝmǝ kenke díyi ku bǝfiǝ .
Lǝ nyasoo , úsu mfó nkǝ weesu udi Yudafɔ ku betidi bamba ba laate Onanto sikpi tsya etiki lǝ mǝ katsyakɔ . Nya diyi saa , úkedi mba úkǝnyǝ lǝ asi tsya etiki .
Nya lefe lɔnii , betidi bǝtsyuǝ ba ni Epikurofɔ ku Stoafɔ ba ni kawunsiǝ eto babesibe kplɛ ǝnǝ etiki ku Paulo nya bátɛyi bǝnkǝ , “ Be kon utikidi wǝ leenyi kulesa ǝmfo nlɛ bɔtɛyi ? ” Nya babamba tsya lɛtɛyi bǝnkǝ , “ Iyifo fenkǝ nsɔ bamba eto bǝfiǝ ǝsuǝ ɔnlɛ etiki budi ketsyiko . ” Nya betidi bamfó édi etiki nko itsyise bánɔ bǝ Paulo édi etiki itsyi lǝ Yesu ku wǝ botaka ketsyi ɔkɔmǝ kǝbǝ ǝsuǝ .
Lǝ nyamfo esoo , bákpa wǝ bésuko kaka baakpo akpo lǝ Areopago ini umǝ eto beninǝ eto disikakpekɔ , nya bátɛyi bǝnkǝ , “ Bola boǝ boate asafɔfɔ nnya fanlɛ bote mfo eto kasɔ .
Itsyise asa nnya fanlɛ bote eyifo bo yanii . Nyaso bola boǝ boanɔ nnya kasɔ . ”
Nya Atenefɔ kenke ku bafɔ ba nkpe lǝ kasɔ mfóo , eefi mǝ lefe kǝtǝ asafɔfɔ saa eto etiki bɔtɛyi ku nnya bɔnɔ .
Nyaso Paulo átaka únyǝ lǝ disikakpekɔ kamǝ lǝ betidi bamfó eto ǝnǝmi , nya ɔ́tɛyi mǝ nkǝ , “ Lǝ kusu saa ǝsuǝǝ , nyǝ ntsyǝ lekpo miǝ mi Atenefɔɔ , biyifo betidi ba laala kesumu tinti .
Itsyise se minlɛ botsyilama kalɛ asa ola kabee , nya se mínyǝ mi nsumukɔɔ , nnyǝ kesumukɔ kani ka báwɔni bǝtǝkǝ lǝ kǝ leba ǝsuǝ bǝnkǝǝ , ‘ Búfi nyamfo bútǝ bo Anto wǝ bunyi . ’ Nya Anto wǝ binyi fɛ bɛnlɛ wǝ busumu mfoo , wǝ ǝsuǝ minla miǝ meedi mi etiki mɔmɔ nɛ .
“ Anto ǝmfo ni Bonamute wǝ diyifo kawunsiǝ , kato ku kasɔ ku asa nnya kenke nkpe lǝ ke . Nya woǝnsiǝ kpoo lǝ disumuyo fe nǝ kasɔ mfo eto betidi dífi mǝ ani báto .
Nya woanhiã bǝ udi kulesa itsyi lǝ betidi eto ani ɛyɛ lǝ mǝ keyifo tsya ǝsuǝ , itsyise wǝ kosate ni futsyǝ lǝǝtǝ utsyuǝ saa nkpǝ ku lesa saa nǝ baahiã .
Wǝ dílǝkǝ utidi saa ɛyɛ lǝ utidi ɔni ǝsuǝ bǝ lǝ busiǝ nkpǝ fe kɔtɔ kɔni eto bebi lǝ kasɔ kamfo kenke ǝsuǝ . Wǝ kosate dítsyǝ lefe ku kedikɔ útǝ mǝ tsya .
Nya Boanto dítsyue nyamfo utǝ bo betidi itǝ bǝ lǝ bɔbɛbɛ wǝ esu lǝ bunyǝ wǝ , ekpe bǝ lǝ sintintii , woantsyonko bo .
Itsyise fe kase mi mba laatɛyi akpa lɛtɛyii , ‘ Wǝ ni nwǝ nsi nkpǝ nyaso bo tsya nsi nkpǝ , nya bunsi nkpǝ ku wǝ nya boalabe selabe lǝ wǝ . ’ Nya baatɛyi tsya bǝnkǝ , ‘ Bɔ́bɔ butsyi lǝ wǝ . ’
“ Nya se buni Onanto eto bebi esoo , yanle bǝ ibǝ bǝ bubú boǝ Onanto ǝmfo te fe lesa nǝ bo betidi dífi sika sia nye siflubia nye kuyi nye leba búyifo ku bo ani nye lesaatsyuǝ nǝ baawoe nye lǝ ditsyǝbi saa ǝsuǝ .
Nya idu lǝ kawunsiǝ eto kasɔ ketsyikokɔ ibǝ ese mɔmɔɔ , Onanto mǝnnǝ utidi saa koto itsyise bánte wǝ eso . Fɛɛ mɔmɔ mfoo , úkǝ bo ato nkǝ bulǝkǝ bo ǝsuǝ lǝ asa nyamfo eto kakle ǝsuǝ lǝ butsyi ǝnǝmi butǝ wǝ .
Itsyise útsyǝ diyi nǝ utidi wǝ úlǝkǝ utsyǝ luubǝ okponko bo lekpo itsyi lǝ bo ditsyǝbi ǝsuǝ ɛyɛ lǝ kɔtsyɔntsyɔsu ǝsuǝ Nya úlǝkǝ Nwǝ Onanto Lékpo Ɔhile Utsyǝ óte bo idu lǝ lefe ne ótakasǝ wǝ utsyiko ɔkɔmǝ ubǝ nya unsi nkpǝ . ”
Nya lefe nǝ bánɔ bǝ Paulo edi etiki itsyi lǝ botakaketsyi ɔkɔmǝ kǝ bǝ ǝsuǝǝ , mǝ nti eto bǝtsyuǝ ǝmǝ wǝ . Fɛɛ mǝ bǝtsyuǝ tsya ǝmǝ wǝ bátɛyi bǝnkǝ , “ Bola boǝ busi boanɔ lesatsyuǝ itsyi lǝ utidi eto businkli kataka ketsyi ɔkɔmǝ ǝsuǝ . ”
Nyaso se íbǝ nko esoo , Paulo édu mǝ lǝ ǝsuǝ .
Fɛɛ betidi bǝtsyuǝ ǝtǝkǝko wǝ nya bétsyi báwuninsǝ báfo bánɔ . Nya utsyuǝ uni ákɛ mǝ lenti wǝ díyifo Areopago eto uninǝ wǝ baakpo Dionisio ku usio wǝ baakpo Damari ku babamba bǝtsyuǝ tsya áfo bánɔ .
Lǝ nnya kamaa , Paulo édu lǝ Atene úsu Korinto .
Mfó úsu únyǝ Yudanyǝ wǝ baakpo Akwila , nwǝ bále lǝ Ponto . Wǝ ku wǝ usiǝ Priskila étsyi Italia bǝbǝ mfó yanklɛ tɔ , itsyise kasɔ kamǝ eto Okankplɛ wǝ baakpo Klaudo átɛyi nkǝ Yudafɔ kenke du lǝ Roma . Paulo ésu úsunyǝ mǝ ,
nya úsiǝ lǝ mǝ ɔflɔ ɔnlɛ mǝ bɔwunsǝko lǝ kubukikue kanka eto keyifo ka woeyifo kedi ǝsuǝ .
Nya lǝ Ɔnwɛditsyǝyi saa , Paulo ékesu Yudafɔ eto katsyakɔ nya úkǝlǝkǝ asa kasɔ kate Yudafɔ ku Grikifɔ kenke itǝ lǝ bǝ lǝ batsyi mǝ akɔɛsi bawuninsǝ .
Nya lefe nǝ Sila ku Timoteo dítsyi Makedonia bǝbǝǝ , Paulo ǝnyǝ lefe kpǝ úfi útǝ Ditiki Sɛɛ nǝmǝ bote ku ni kasɔlǝkǝlǝkǝ kate Yudafɔ bamǝ nkǝ Yesu ni Nwǝ Onanto Lékpo Ɔhile Utsyǝ tinti .
Nya lǝ lefe nǝ Yudafɔ bamfó létaka bǝńyǝ lǝ wǝ ǝsuǝǝ , nya bésie wǝ abie lǝ Yesu eto disi esoo , Paulo áflɛ sitǝ lǝ wǝ ǝsuǝ , nya ɔ́tɛyi mǝ nkǝ , “ Lǝ bikpǝ nye benyaa , nyǝ mɔ ani , nyǝ mɔ akpa minyi nnya kulesa saa . Idu mɔmɔ mfoo , ndu ntɔ lǝ betidi ba lenni Yudafɔ ɔflɔ lǝ nsu ntɛyi mǝ Ditiki Sɛɛ nǝmfo . ”
Nya se údu mfóo , úsu ɔ́kɛ lǝ osani utsyuǝ wǝ lenni Yudanyǝ wǝ baakpo Tito Yusto wǝ laate Onanto sikpi nya wǝ diyo nkpe lǝ Yudafɔ eto katsyakɔ ɔflɔ .
Fɛɛ katsyakɔ kamǝ eto uninǝ wǝ baakpo Krispo ku wǝ diyo eto betidi kenke áfo Bonamute bánɔ , nya béyifo mǝ ntuflǝsǝflǝsǝ eto lekpa . Nko ke , béyifo ntuflǝsǝflǝsǝ eto lekpa bǝtǝ bafokanɔfɔ kpǝ bamba tsya lǝ Korinto mfó nɛ .
Nya lǝ diyi lɔni eto ketsyee , Bonamute ǝtǝ Paulo ǝnyǝ kǝlǝkate ka ǝsuǝ ɔ́tɛyi wǝ nkǝ , “ Mante sikpi ! Nya mensinkli lǝ Ditiki Sɛɛ nǝmfo bɔtɛyi eto kama .
Itsyise nsiko fǝ , nya kutsyuǝ saa ǝmbofo fǝ kabua buyifo . Betidi kpǝ kpe lǝ umǝ mfó ba ni mɔ bale . ”
Nyaso Paulo ǝsiǝ lǝ umǝ ǝmfo lɛlɛ lɔni ku kutsyǝ kedi Onanto eto Ditiki Sɛɛ nǝmfo kate betidi .
Lǝ lefe nǝ bǝtsyǝ Galio fe Roma eto Aba eto unyɛsiǝ lǝ Akaia eto kasɔɔ , Yudafɔ bǝtsyuǝ ásɔ mǝ ǝsuǝ lebo nya báwoe etiki lǝ Paulo ǝsuǝ nya bǝmuǝ wǝ bésuko lekpokakpokɔ .
Nya bátɛyi Aba eto unyɛsiǝ ǝmǝ nkǝ , “ Utidi ǝmfo lɛ betidi eto nsusu bobiasǝ nkǝ basumu Onanto lǝ kusu ko nńyǝ lǝ bo afi ǝsuǝ . ”
Nya kase Paulo nkǝ lǝ ulǝkǝ kɛnyɛ lǝ udi etiki koo , Aba eto Unyɛsiǝ Galio ǝmfo ko dídi etiki ɔ́tɛyi Yudafɔ bamǝ nkǝ , “ Mi Yudafɔ bɛnɔ ! Lǝ bǝnkǝ etiki nnya bɛyɛnko béboko mfo eyifo etiki kekleke nnya léta kɔfi ibuu , nyalɛ mɔɔkɛ nnya lefe ntsyue mi etiki koto .
Fɛɛ se iyifo kǝnǝ itsyi lǝ etiki ku aye ku mi afi eto asa ini esoo , mi kosate su bɛtɛyi nnya . Bǝntsyǝ mɛ okponkpo lǝ mi asa nyamfo ǝsuǝ . ”
Nyaso óla mǝ ɔ́bɔnko lǝ wǝ lekpokakpokɔ mfó .
Nyaso betidi eto ditsyukpa nǝmfo ǝmuǝ Sostene wǝ ni mǝ katsyakɔ kamǝ eto ununǝ nya báblɛ wǝ lǝ lekpokpakpokɔ ɔflɔ mfo . Fɛɛ Galio mánkpe mǝ kɛnyɛ .
Paulo esi úsiǝ lǝ Korinto eto umǝ mfó éfo eyi kpǝ . Lǝ nnya kamaa , ókla bafokanɔfɔ bamfó nya wǝ ku Akwila ku Priskila léyila lekpo bésu Siria . Tsya fɛ úduu , Paulo ǝtǝ nkǝ bakpi wǝ disi lǝ Kenkrea itsyi lǝ ntamu bo óka utsyǝ eso .
Se úsu údufǝ Efesoo , óyani Priskila ku Akwila útsyǝ mfo . Nya wǝ dídu úsu Yudafɔ eto katsyakɔ lǝ úsu ɔlɛ asa obe ku Yudafɔ ba nkpe mfo .
Betidi álɛ wǝ lekpakpa bǝ lǝ ɔkɛ lǝ mǝ ɔflɔ sɛkɛ , fɛɛ wántɔnɔ .
Lǝ nyaso se ɔnlɛ buluu , ɔ́tɛyi mǝ nkǝ , “ Lǝ Onanto atɔnɔɔ , muusinkli mbǝ mi ɔflɔ . ” Nya údufǝ lǝ ɔklɔ ǝsuǝ nya údu lǝ Efeso .
Se úsu údufǝ lǝ Kaisareaa , ófe úsu Yerusalem nya úsu úsiǝsǝ bafokanɔfɔ mfo . Nya usi ófe úsu Antiokia .
Se úsiǝ mfo sɛkɛɛ , usi údu ɔ́yɛ ɔbɔ lǝ Galatia ku Frigia . Nya lǝ lefe nǝmfó ǝsuǝǝ , ótsyilama mfó kenke óbe bafokanɔfɔ ba nkpe lǝ dikuku mfó , nya ókakpe mǝ nkɛale .
Nya Yudanyǝ utsyuǝ díbǝ Efeso . Wǝ ni Apolo . Bále wǝ lǝ Aleksandria . Nya uyifo utidi wǝ nkpe kɛnyɛ laafo etiki budi , nya unyi Awɔnisa Kɛnkɛ eto kúkue eto etiki tsya .
Ekpe bǝ wɔ́ɔnɔ Bonamute eto diye ɔnɔ nya woedi etiki itsyi lǝ Yesu ǝsuǝ ku ute tsyaa , Yohanes eto ntu flǝsǝflǝsǝ eto etiki hã ete unyi .
Nya se úńyǝ ɔnlɛ etiki budi ku wǝ utu ku ǝsuǝale lǝ Yudafɔ eto katsyakɔ mfó fɛ Priskila ku Akwila lɛnɔɔ , bákpa wǝ bésuko mǝ diyo bésu bǝlǝkǝ Boanto eto Ditiki Sɛɛ nǝmǝ kasɔ kukɔnɔ báte wǝ nya báte wǝ asa bawunsǝ .
Nya se Apolo díbu disi nkǝ woesu Akaiaa , Efeso eto bafokanɔfɔ ésu báwunsǝko wǝ nya báwɔni kukue bátsyese bafokanɔfɔ lǝ Akaia mfó bǝ lǝ úbǝ mfóo , lǝ bafo wǝ kukɔnɔ . Se úsu údufǝ mfóo , ɔ́wunsǝko betidi kpǝ ba léfiani bafokanɔfɔ ɛyɛ lǝ Onanto eto lefonǝ ǝsuǝ .
Nya óso Yudafɔ ani lǝ kase unǝ etiki ku ku ute lǝ betidi nti . Nya etiki nnya nkpe lǝ Awɔnisa Kɛnkɛ eto Kukue ǝsuǝǝ , úfi úlǝkǝ óte ékpa wuee bǝ Yesu ni Nwǝ Onanto Lékpo Ɔhile Utsyǝ .
Lǝ lefe nǝ Apolo lɛkɛ lǝ Korintoo , Paulo tsya áyɛ lǝ akpa eto kusu nya úsu údufǝ lǝ Efeso . Mfo úsu únyǝ bafokanɔfɔ bǝtsyuǝ .
Nya ɔ́tɔ mǝ nkǝ , “ Idu lefe nǝ béfo bɛnɔɔ , bíofo Lɛwɔnɔ Kɛnkɛ ? ” Nya bátɛyi wǝ bǝnkǝ , “ Owo lo ! Be ni Lɛwɔnɔ Kɛnkɛ fɛ ? Bóannɔ tɔ ni kulesa saa . ”
Nya usi ɔ́tɔ mǝ nkǝ , “ Nyalɛ nte ntuflǝsǝflǝsǝ eto lekpa beyifo mi ? ” Nya bátɛyi wǝ bǝnkǝ , “ Yohanes eto ntuflǝsǝflǝsǝ eto lekpa . ”
Nya Paulo dílǝkǝ kasɔ óte mǝ nkǝ , “ Yohanes ǝflǝsǝ betidi ba ditsyi báwuninsǝ lǝ mǝ abua ǝsuǝ . Nya ɔ́tɛyi mǝ nkǝ ele bǝ bafo utidi wǝ luubǝ lǝ wǝ kama banɔ . Nya utidi ǝmfo ni Yesu . ”
Nya se bánɔ ditiki nǝmfoo , bátɔnɔ nya úflǝsǝ mǝ ntu lǝ Bonamute Yesu eto diye ǝsuǝ .
Nya se nǝ Paulo dífi ani útǝkǝ lǝ mǝ ǝsuǝǝ , Lɛwɔnɔ Kɛnkɛ ǝbǝ dísiǝ lǝ mǝmblɛ ǝsuǝ , nya bétsyiko bele bele bɔtɛyi nya bǝlǝkǝ Onanto eto ditiki kɛnyɛ báte .
Nya basani bamǝ eto utu lídi fe lefosi inuǝ .
Nya se Paulo dísu Yudafɔ eto katsyakɔɔ , údi mǝ etiki ku ute lǝ afa ǝtsyǝ ǝsuǝ , úlǝkǝ asa kasɔ óte mǝ ku kasɔnɔnɔ nya ókplatsya kekleke lǝ kase wookpa mǝ nsusu usuko Onanto eto Sekakedikɔ ǝsuǝ .
Fɛɛ mǝ bǝtsyuǝ méntsyue wǝ ditiki sɛɛ nǝmǝ ato nya báni bofokanɔ , nya lǝ betidi eto ǝnǝmii , bédi etiki bua nnya dińyǝ lǝ Onanto eto kusu sɛ ǝsuǝ . Nyaso Paulo édu lǝ mǝ ɔflɔ nya ókpa bafokanɔfɔ ɔ́yɛnko nya bédu bésu Tirano eto suku eto diyo . Mfóo , nya ókatsyako mǝ diyi saa , kédufǝ lǝ etiki ǝsuǝ ku mǝ .
Itǝ alɛ ǝnuǝ ǝsuǝǝ , ɔ́kɛ mfó óte mǝ asa . Nya Ditiki Sɛɛ nǝmfo dísensǝ ɛyɛ ísu Asia ku lekpake nǝmfó kenke . Nya mba ni Yudafɔ ku mba lenni Yudafɔ tsya lɛnɔ ditiki nǝmǝ .
Nya Onanto dítǝ Paulo ǝsuǝale nnya úfi keyifo ayanisa .
Nya lǝ béfi wǝ ofiamɛ nye wǝ ǝsuǝ eto awu bétidi ufimfi utsyuǝ lǝ ǝsuǝ koo , úkǝnyǝ bufitsyatsya , nya ékala awɔnɔ bua tysa kabɔnko lǝ betidi ba ǝsuǝ ɛkɛ .
Nya Yudafɔ bǝtsyuǝ ba ni bafate ba laatsyilama idu kalebe isu kalebee , ébu bǝnkǝ boofo bɔyɛ lǝ Bonamute Yesu eto diye ǝsuǝ bala awɔnɔ bua lǝ betidi ǝsuǝ . Nya bátɛyi bǝnkǝ , “ Nnla mi lǝ Yesu wǝ eto diye ǝsuǝ Paulo laayɛ kala mi mbɔsǝ lǝ utidi ǝmfo ǝsuǝ ! ”
Nya betidi ba nlɛ nyamfó eto okle buyifo éyifo bakosobi ekuanse ba ni Yudanyǝ utsyuǝ wǝ ni Usumunyǝ Ninǝ wǝ baakpo Skefa eto bebi .
Fɛɛ se bésu bǝ beedi lɛwɔnɔ bua ditsyuǝ etikii , lɛtɛyi mǝ nkǝ , “ Mɔɔ nnyi Yesu , nya minyi Paulo tsya . Fɛɛ mimii , bawoe bini ? ”
Nya utidi ǝmǝ ǝsuǝ lɛwɔnɔ bua nǝmfo nsii , lɛblɛ mǝ ! Nya báfo afabe tinti , nya bétsyetsyi bábɔ lǝ diyo nǝmǝ leyaleya !
Nnya díbǝ mfó ésensǝ efia Efeso kenke itǝ bǝ Yudafɔ ku mba lenni Yudafɔ kenke ánɔ nnya . Lǝ nyamfo esoo , sikpi ǝmuǝ mǝ tinti , nya Bonamute Yesu eto diye disi lebe kato lekpe .
Nya mba lɛtsyi akɔɛsi báwuninsǝ eto bǝtsyuǝ kpǝ díbǝ bǝlǝkǝ mǝ asa bua nnya béyifo kasɔ lǝ betidi eto ǝnǝmi .
Nya mba ni bafate lǝ mǝ nti dífi mǝ afa eto ekue ku kekue ku bɛbɛ báboko nya bátonsǝ nnya lǝ betidi eto ǝnǝmi mfó . Ekue ku asa nyamfo kenke eto koya ebuyifo fe sika flubia eto akpi fosi anɔ .
Nyamfo lǝ bote kase Bonamute eto ditiki dísensǝ ku ǝsuǝale , nya éfo mfo kenke .
Nyamfo eto kamaa , Lɛwɔnɔ Kɛnkɛ ǝlǝkǝ léte Paulo nkǝ ɔyɛ usu Makedonia ku Akaia lǝ usu Yerusalem . Nya Paulo lɛtɛyi nkǝ , “ Lǝ ndufǝ mfóo , ele bǝ nyɛ nsu Roma tsya . ”
Nya ótsyese wǝ bawunsǝkotsyuǝ inuǝ , Timoteo ku Erasto nkǝ bákatɔ wǝ lǝ Makedonia lǝ ubǝ . Nya wǝ lɛtsyimɛ ɔkɛ kama lǝ Asia mfó itǝ lefe sɛkɛ .
Nya lǝ lefe nǝmfóo , bulǝ kplɛ ǝbǝ lǝ Efeso itsyi lǝ kusu ko ǝsuǝ Kristo nkǝ bǝǝsiǝ nkpǝ eso .
Nwǝ dínǝ bulǝ bomfo óboko ni utidi wǝ baakpo Demetrio wǝ ni ɔtsyuɛntsyuɛ wǝ leefi sika flubia katsyuɛ Artemi eto esumuyo kɛkɛ . Nya nnya bote kǝnǝ kutǝkǝ kpǝ kaboko wǝ ku wǝ bawunsǝkotsyuǝ .
Diyi lɔnii , Demetrio ákpadi batsyuɛntsyuɛ ba kenke bátsya nya ɔ́tɛyi mǝ nkǝ , “ Bayimi , biyi biǝ buǝnyǝ kutǝkǝ kpǝ ketsyi lǝ bo keyifo kamfo ǝsuǝ .
Nya bɛnlɛ bɔnɔ , kǝnyǝ sitinti kase Paulo ǝmfo nlɛ bo keyifo kamfo bobiasǝ kakpe bo kofani , nya ɔnlɛ betidi kpǝ eto nsusu bobiasǝ nkǝ befiǝ eto asa nnya boeyifo kenke menyifo lesa nǝ ele bǝ bakpe disi kasɔ bǝtǝ ! Lǝ nyamfo eso bo bikǝtete ébubǝ kasɔ ! Nya inni Efeso mfo mate ni kaka nyamfo nlɛ bubǝ . Bomu ɛlɛ bubǝ lǝ Asia eto kasɔ kenke !
Nya inni bo mate eto keyifo ete lɔɔsɔɔ kasɔ ! Sitintii , Boambe Ufiǝ Kplɛ Artemi eto diyo ku wǝ dibu ebonya lǝ Asia mfo ku lǝ kawunsiǝ kenke ! ”
Se bánɔ Demetrio eto etiki nyamfoo , ɔblɔ éfi mǝ nya bényenki tinti nya báfã bembembe bátɛyi bǝnkǝ , “ Efoso eto Ambe Artemi ni Ufiǝ Kplɛ Kenke ! ”
Nya kudu ko bákpo dísensǝ kófo umǝ ǝmǝ kenke . Nyaso bátsya fe ditsyukpa nya bǝmuǝ Paulo eto bayɛtsyuǝ inuǝ bǝtsyuǝ ba baakpo Gaio ku Aristarko ba ditsyi Makedonia . Nya bákpa mǝ bésuko umǝ ǝmǝ eto katsyakɔ .
Nya Paulo tsya léla nkǝ lǝ wontsya lǝ usu mfo , fɛɛ bafokanɔfɔ fɛfɛ mántɔnɔko wǝ nko .
Nya lekpake nǝmfo eto beninǝ ba díyifo Paulo eto bayɛtsyuǝ tsyaa , léla ɔtɔnkpe bákpe wǝ bálɛ wǝ lekpakpa bǝnkǝ woensu mfó lǝ usu ufi wǝ ǝsuǝ okpe lǝ nnya ǝsuǝ kulaa !
Nya lǝ lefe nǝmfó ǝsuǝǝ , diyo nǝmǝ kafo eyi ku kudu . Nya betidi ba díbǝ bátsya mfóo eto utsyuǝ saa ku wǝ lesa nǝ ɔnlɛ bɔtɛyi . Nya mǝ nti kpǝ mánte lesa nǝ eso bǝbǝ mfo .
Nya Yudafɔ bǝtsyuǝ díkǝ Aleksandro bǝ usu unyǝ sɛtɔ lǝ okpasǝ lesa nǝ díbǝ . Nya Aleksandro lébesǝ ani kato nkǝ utsyuǝ saa yɛ kudu bokpo lǝ ɔtɛyi mǝ lesatsyuǝ .
Nya se betidi bamfo dínyǝ bǝ Yudanyǝ unii , besi betsyiko kudu bokpo kafa bembembe itǝ fe abombosɔsɔ ǝnuǝ . Nya bátɛyi bǝnkǝ , “ Efoso eto Ambe Artemi ni Ufiǝ Kplɛ Kenke ! ”
Efo lefe fɛ Aba eto unyɛsiǝ ninǝ wǝ nkpe mfo léfo mǝ bɔkɔnsǝ , nya údi etiki ɔ́tɛyi mǝ nkǝ , “ Mɔ bayimi , Efesofɔ , utsyuǝ saa lǝ mi nti yi nkǝ Efeso mfo ni Ufiǝ Kplɛ Artemi eto kǝsiǝkɔ . Nya wǝ kakpakɔ eto leba kɛnkɛɛ , áfankli ditsyi kato díbǝ kasɔ , nya lenkpe lǝ bo nti .
Nya kutsyuǝ saa ǝmbǝ loofo ditiki nǝmfo sidia butǝkǝ . Nyaso biyuǝsǝ mi akɔɛsi nya bieyifo kulesa saa lǝ lɛblɔfi ǝsuǝ .
Itsyise betidi ba bímuǝ békpa béboko mfoo , bényu kulesa betsyiko lǝ Disumuyo nye babiasǝ bo Ufiǝ Artemi eto diye tsya .
Fɛɛ lǝ Demetrio ku wǝ batsyuɛntsyuɛ ǝnyǝ bǝ bakpe ditiki ditsyuǝ lǝ utsyuǝ ǝsuǝǝ , bakponkpo kpe mfo . Nya bonkpe eyi nnya ǝsuǝ baakpo akpo . Lǝ béyifo kabua kǝtsyuǝ , boofo ke bulǝkǝ kate mǝ mfó .
Fɛɛ lǝ lesa bamba ditsyuǝ kpe bela biǝ biefi bisukoo , bitǝ lǝ bufi busuko umǝ eto beninǝ ɔflɔ .
Itsyise nyamfo lɛ bote fenkǝ bɔlɛ botaka kǝńyǝ lǝ Aba ǝsuǝ . Lǝ Romafɔ eto bamamanyǝ ǝbǝ bǝnyǝ mmi eto diyi nǝmfo eto asayifoyifoo , boǝmbofo kɛnyɛ bulǝkǝ , nya buunǝ bo koto . ”
Nya se ɔ́tɛyi etiki nyamfo nkoo , útǝ bésensǝ bédu .
Lefe nǝ bulǝ bomǝ díyuǝ kɛnyɛɛ , Paulo ákpadi bafokanɔfɔ bǝbǝ bátsya lǝ kalebe kani . Nya se ókpe mǝ nkɛale lǝ mǝ bofokanɔ ǝsuǝ ólosǝǝ , ókla mǝ fɛ údu úsu Makedonia .
Se údu ɔntɔɔ , Paulo áyɛ lǝ kǝmǝ ka nkpe lǝ lekpake nǝmfó kenke nya údi mǝ etiki kpǝ úfi ókpe mǝ nkɛale fɛ úsu údufǝ Akaia .
Úsiǝ mfó fe afa ǝtsyǝ . Lefe nǝ ɔnlɛ ǝsuǝ bumuǝ nkǝ lǝ usu Siria , únyǝ útsyǝ lekpo nkǝ Yudafɔ ba nkpe mfó lǝ wǝ ukpǝ eto esu bɔbɛbɛ . Nyaso úfi nsusu bio nkǝ wesinkli usu ɔyɛ Makedonia .
Lefe nǝ ɔnlɛ buduu , betidi kpǝ ǝtǝkǝnko wǝ . Betidi bamǝ ni Sopater wǝ dítsyi Beroia wǝ ni Piro eto ubi ku Aristarko ku Sekundo ba ditsyi Tesalonika ku Gaio wǝ dítsyi Derbe ku Tihiko ku Trofimo ba ditsyi Asia eto lekpake ku Timoteo .
Mba mfo átɔ̃ bo bǝ beesu bǝńyǝ bǝsǝkǝ bo lǝ umǝ wǝ baakpo Troa .
Nya lǝ Yudafɔ eto Nnamfokuã Eto Abolo Eto Eyididi eto kamaa , búfi ɔklɔ nya búdu lǝ Filipi , nya búsu bútu mǝ lǝ Troa lǝ eyi anɔ eto kama . Nya búsiǝ mfó éfo eyi akuanse .
Nya lǝ Kɔsida eto diyi tutɛɛ , bótsya lǝ kalebe kani boǝ lǝ budi Bonamute eto didisa lǝ bǝtsyuǝ . Nya se Paulo lǝǝbǝ budu kǝsiǝsǝ esoo , údi etiki ikulǝ isu taa ntsyenti .
Nya báto kakadiɛ kpǝ bǝtsyǝ lǝ abanslo eto diyo nǝ ǝsuǝ bótsya mfó .
Nya se Paulo eto etiki nlɛ bukulǝ esoo , selabe éfi okosobi wǝ baakpo Eutiko lǝ lefe nǝ unsi lǝ diyo nǝmǝ eto mfɛnsle ǝsuǝ . Ófankli utsyi lǝ abanslo eto botokǝtǝkǝ tsyǝfǝ mfó úbǝ ɔ́sɔ lǝ kasɔ . Nya se bésu bétsyi wǝǝ , bǝnyǝ bǝ úkpǝ .
Fɛɛ Paulo áyifǝ úsu kasɔɔ , úsu dikpefi nǝmǝ ɔflɔ nya úbǝ kasɔ ɔ́buta ni nya útsyi ni óboko wǝ akɔ nya ɔ́tɛyi mǝ nkǝ , “ Biankpo kudu ! Okpe nkpǝ ! ”
Nya mǝmblɛ dísinkli bésu kato mfó bésu bédi Bonamute eto lesa nǝmǝ . Lǝ nnya kama Paulo esi úsiǝ údi etiki isu ese kalesiǝsiǝ fɛ údu .
Nya se bákpa okosobi ǝmǝ ku nkpǝ besuko diyoo , ǝsuǝ ǝyuǝ mǝ tinti .
Nya Paulo dífi akpa eto kusu úsu Aso . Fɛɛ lǝ kase útsyue ǝsuǝǝ , bo éfi ɔklɔ bɔ́tɔ wǝ sɛtɔ bǝ lǝ busu butsyi wǝ lǝ mfó .
Nyaso se úbǝ útu bo lǝ Aso mfóo , údufǝ lǝ ɔklɔ ǝmǝ ǝsuǝ nya bonko wǝ kenke lídu búsu Mitilene .
Búdu lǝ mfó nya lǝ kǝsiǝsǝǝ , búsu bóyo Kio . Nya lǝ diyi nǝmfo eto kǝsiǝsǝ tsyaa , bóyo Samo.Lǝ diyi tsyǝfǝ ǝsuǝǝ , búsu búdufǝ Mileto .
Paulo mánla nkǝ bobiasǝ lefe kpǝ lǝ Asia mfó nyaso útǝ bókpia Efeso bófe , itsyise ɔlɛ bɔkɔse . Nya utsyue nkǝ lǝ woofoo , ele bǝ udufǝ Yerusalem lǝ Pentekoste eto diyi ǝsuǝ .
Nya se búsu búdufǝ Miletoo , ókpe batɔnkpe lǝ Efesofɔ eto bafokanɔfɔ eto beninǝ ɔflɔ nkǝ bǝbǝ bǝnyǝ wǝ mfó .
Nya se bǝbǝǝ , ɔ́tɛyi mǝ nkǝ , “ Bayimi , mimblɛ ta yi kase minkɛ lǝ mi le nti lefe nǝ kenke minkɛ mfo ǝsuǝ , idu lǝ diyi tutɛ nǝ mímbǝ míndufǝ lǝ Asia eto kasɔ mfo ibǝ ǝsǝ mɔmɔ .
Binyǝ kase mímbokosǝ ǝsuǝ kasɔ míntǝ Bonamute , lǝ kanyi ku binǝntu ǝsuǝ ɛyɛ lǝ Yudafɔ eto kase bála bǝ balo mɛ eso .
Bɛlɛ ola bebe mɛ . Minni futsyǝ nkpe disiale . Bonamute eto asa nnya minyi lǝ wǝ ǝsuǝǝ , nnya ni lesa nǝ mínte mi nɛ , nya mémfi kulesa nkula mi . Nte Bonamute eto Ditiki Sɛɛ nǝmǝ lǝ betidi nti ku lǝ mi ayo .
Nya kalebe saa mínsuu , ntɛyi Yudafɔ ku mba lenni Yudafɔ kekleke minkǝ bayɛ asa bua buyifo lǝ batsyi bawuninsǝ befi mǝ ǝsuǝ bǝtǝ Onanto , lǝ bafo Bonamute Yesu banɔ .
“ Nya mɔmɔɔ , Lɛwɔnɔ Kɛnkɛ lɛ mǝ bɔtɛyi nkǝ nsu Yerusalem , nya minnyi lesa nǝ lǝbǝ mɛ busu ketu mfó .
Fɛɛ lǝ kǝmǝ ka kenke mínyɛ mínfee , nyi miǝ Lɛwɔnɔ Kɛnkɛ ǝlǝkǝ óte mɛ nkǝ moolabee diyo nyǝ kanyi .
Fɛɛ meenfi mɔ nkpǝ fe lesa nǝ lefe itǝ mɛ . Lesa nǝ lefe itǝ mɛ ni bǝ nlosǝ keyifo ka Bonamute Yesu lékpe mɛ kɔni nkǝ nyifo . Nya keyifo ka ókpe kɔni nkǝ nsu nyifo ni bǝ ntɛyi betidi Ditiki Sɛɛ nǝmǝ itsyi lǝ Onanto eto lefonǝ ǝsuǝ .
“ Nyasoo , nyi miǝ mimba kenke lɛnɔ mɔ asatete itsyi lǝ Onanto eto sekakedikɔ ǝsuǝǝ , ensie embotsya ku mɛ bio .
Nyaso mmii , mǝǝtǝ mi bote minkǝ lǝ utsyuǝ áyansǝ wǝ nkpǝ eto kusuu , beembufi utidi ǝmfo eto kabua balo mɛ dikpi .
Sitintii , mémfi Onanto eto sekakedikɔ eto kusu eto asa nkula mi .
Lǝ nnya esoo , bebe mi ǝsuǝ kukɔnɔ . Lɛwɔnɔ Kɛnkɛ díyifo mi mba ni batɔnkotɔnko bǝ lǝ bɛlɛ wǝ bebi ba Onanto dífi útǝ mi nkǝ bɛlɛ mǝ ola . Bɛlɛ mǝ kukɔnɔ , itsyise Onanto eto ubi dífi wǝ kɔtɔ ókpo kasɔ lǝ mǝ disi úfi úlǝkǝ mǝ utsyiko lǝ mǝ abua ǝsuǝ .
Nnya minyi ekpa ko mǝ ni bǝnkǝ lǝ nyani mi ntsyǝǝ , betidi ebubǝ bataka bǝńyǝ bakpɔ mi bǝlǝ mi nya boosensǝ mi fe kase bekiti laakpɔ ku basamu kesensǝ mǝ .
Nya lǝ mi nti kulaa tsyaa , mi bǝtsyuǝ ébusinkli lǝ Ditiki Sɛɛ nǝmǝ kama bawɛ mi , bákpa betidi kpǝ báyɛnko lǝ mǝ kosate eto bidiabidia eto asatete ǝsuǝ .
Bitǝkǝ ǝnǝ bikabe lǝ bekloma kase mínkplatsya ku binǝntu lǝ mi disi nya mínte mi asa ketsye ku kakɔmi itǝ alɛ ǝtsyǝ nnya minkɛ mi lenti ǝsuǝ .
“ Nya mɔmɔ mfoo , mfi mi nkpe lǝ Onanto eto ani bǝ lǝ ose mi . Lǝ wǝ ditiki nǝ laawunsǝko betidii lǝ lekpe mi nkɛale lǝ bofokanɔ ǝsuǝ bo luutǝ biunyǝ kedikɔ lǝ Onanto eto , fe mba úlǝkǝ ókpo atsyɔ utsyǝ itǝ wǝ ǝsuǝ .
Mánsɛsǝ ǝnǝmi lǝ kuutsyuǝ saa eto sika sia nye sika flubia nye bikǝlɛlɛ ǝsuǝ .
Mi kosate yi biǝnkǝ mɔ ani nyamfo mímfi mínyifo keyifo fɛ minlɛ budi nya mimfi minlɛ betidi ba lǝǝtǝkǝko mɛ bobe .
Nyifo nyamfo kenke lǝ mfi nte mi kase ele bǝ bukawunsǝ ko bakombo , nya lǝ bekloma ditiki nǝ Bonamute Yesu lɛtɛyi nkǝ , ‘ Asa butǝ ǝtǝ disuǝyuǝ enso bofo . ’ ”
Nya lefe nǝ Paulo dídi etiki nyamfo ólosǝǝ , óse akonki nya wǝ ku mǝ léto ola .
Nya mǝmblɛ lɛkɔbǝ wǝ bálɛ nya béwi nku itsyise balɛ budu lǝ bǝtsyuǝ ɔflɔ .
Nya nnya kulaa leso mǝ nkuɛnlo bokpe ni nnya ɔ́tɛyi mǝ nkǝ bensiebunyǝ wǝ bio eso . Nya bákpa wǝ bésu bǝtsyǝ kusu lǝ ɔklɔ ǝmǝ ɔflɔ lǝ lekpo kɛnyɛ mfó .
Nya se bǝtsyǝ bo kusu bálosǝǝ , búsu búdufǝ lǝ ɔklɔ ǝmǝ nya bɔ́yila búsu Kos . Se kale dísiǝǝ , búsu búdufǝ Rodo nya búdu mfo búsu Patara .
Mfo nya búfi ɔklɔ wǝ ntɔ lǝ Foinike , nya búdu .
Se bɔ́ntɔɔ , búnyǝ Kipro eto kasɔ , nya bɔ́yɛ boofe mfo nya búdu bɔ́yɛ ukúe eto lekpake búsu búdufǝ Tiro lǝ Siria eto kasɔ . Nya búsu kaka boolǝkǝ bikǝ bia nkpe lǝ ɔklɔ ǝmǝ kafo .
Se bɔ́yifǝ búsu umǝǝ , búnyǝ bafokanɔfɔ ba nkpe mfó . Búsiǝ lǝ mǝ ɔflɔ eyi akuanse , itsyise Lɛwɔnɔ Kɛnkɛ díkǝlǝkǝ óte bafokanɔfɔ bamfo lesa nǝ luubǝ lǝ Paulo ǝsuǝ , nyaso bálɛ Paulo lekpakpa bǝ woensu Yerusalem lefe nǝmfó .
Fɛɛ se lefe nǝ ele bǝ budu lǝ mǝ ɔflɔ léyoo , bafokanɔfɔ mfó ku mǝ besio ku bebi kenke ákpa bo esu bétsyǝ kusu lǝ lekpo kɛnyɛ , nya bomblɛ lése akonki bóto ola .
Nya bútsyǝ bǝtsyuǝ esu fɛ búdufǝ lǝ ɔklɔ ǝmǝ kafo , nya mǝǝ tsya dísinkli bésu mǝ ayo .
Se búdu lǝ Tiroo , búnyǝ lǝ Ptolemai . Mfo búsu búsiǝsǝ bafokanɔfɔ ba nkpe mfo , nya búsiǝ lǝ mǝ ɔflɔ diyi lɔni .
Nya se kale dísiǝǝ , búdu mfó búsu Kaisarea . Búsu bɔsɔnɔ Ditiki Sɛɛ eto otsyabe Filipo . Uyifo bawunsǝkotsyuǝ ekuanse ba bǝlǝkǝ lǝ Yerusalem eto ɔni .
Ɔkɛ bebisiobi ena ba lensi tɔ bǝsǝ . Beyifo Onanto eto bǝnyɛlǝkǝtidi .
Nya búsiǝ mfó eyi ǝtsyuǝ . Lǝ lefe nǝ bɔkɛ mfóo , Onanto eto unyɛlǝkǝtidi utsyuǝ wǝ baakpo Agabo étsyi Yudea úbǝ mfó .
Nya se úbǝ bo ɔflɔɔ , ónyankli abɔsu nya Paulo lékle lǝ nkɛ nya úfi óklǝ wǝ kosate eto ani ku akpa nya ɔ́tɛyi nkǝ , “ Lɛwɔnɔ Kɛnkɛ lɛ bɔtɛyi nkǝ , ‘ Nko ke Yudafɔ lookle abɔsu nyamfo eto osate lǝ Yerusalem nya boofi wǝ besu bakpe lǝ mba lenni Yudafɔ eto beninǝ eto ani nɛ . ’ ”
Nya se bɔ́nɔ etiki nyamfóo , bo ku betidi ba nkpe mfó kenke álɛ Paulo lekpakpa boǝ wensu Yerusalem .
Mfó nya ɔ́tɛyi bo nkǝ , “ Beso bǝǝnlɛ nku buwi nya bɛnlɛ mɛ ani bolo mǝ ? Ntɔnɔ miǝ bakle mɛ lǝ Yerusalem , lǝ nsu nkpǝ lǝ Bonamute Yesu eso . ”
Nyaso lefe nǝ búnyǝ boǝ boǝmbofo wǝ nsusu bɔtsyi kawuninsǝǝ , bóyani wǝ nya bɔ́tɛyi wǝ boǝnkǝ , “ Bonamute Yesu eto lelabi bǝ itǝ . ”
Lǝ eyi nyamfo eto kamaa , bomblɛ ǝmuǝ bikǝ nya búdu búsu Yerusalem .
Nya Kaisarea eto bafokanɔfɔ eto bǝtsyuǝ tsya dítǝnko bo . Bákpa bo besuko Kipro eto uninǝ wǝ baakpo Mnason bǝ lǝ búsu bɔsɔnɔ wǝ ɔflɔ mfó . Uninǝ ǝmfo eyifo ofokanɔnyǝ koko .
Nya se búdufǝ Yerusalem bafokanɔfɔ nkpe mfó áfo bo kukɔnɔ tinti .
Se kale dísiǝǝ , Paulo ákpa bo nya búsu búnyǝ Yakobo ku Yerusalem eto bafokanɔfɔ eto beninǝ .
Nya se búsiǝsǝ mǝ bólosǝǝ , Paulo átɛyi mǝ asa nnya kenke Onanto lɛyɛ lǝ wǝ ǝsuǝ úyifo lǝ betidi ba lenni Yudafɔ nti .
Se bétsyue wǝ ato balosǝǝ , mǝmblɛ kenke átɛsǝ Onanto . Nya bátɛyi wǝ bǝnkǝ , “ Ɔyimi lala , ǝnyǝ kase Yudafɔ akpi akpi kpǝ díkafo bánɔ nya banlɛ Moses eto afi lǝ kɔni kekleke .
Bǝtsyuǝ átɛyi mǝ bǝnkǝ fǝ lɛtɛyi Yudafɔ ba nkpe lǝ nlebe nlebe fǝ bensidi Moses eto afi ku bo akpayifoyifo , nya fátɛyi tsya fǝnkǝ mba ni Yudafɔ tsya mensila mǝ bebi alo .
Lǝ nyamfo eso be ele bǝ buyifo mɔmɔ ? Buyi boǝ bǝǝbǝ esu bɔbɛbɛ kǝbǝ . Itsyise bɔɔnɔ bǝ ǝbǝ ákpe lǝ bo ɔflɔ mfo . ”
Nya bǝtǝ wǝ nsusu bǝnkǝ , “ Bokpe betidi ena bǝtsyuǝ lǝ bo mfo , ba díkaka ntamu .
Yɛnko mǝ esuko Yudafɔ eto Disumuyo mfó nya lǝ fǝ nku lǝ bɛkpi mi esi nya lǝ awunsǝko mǝ lǝ bafo mǝ disikpinkpi eto kayo . Nyamfo luutǝ utidi saa nyǝ nkǝ sidia bátɛyi lǝ fǝ ǝsuǝ , nyaso fintsya lɛ Moses eto kɔfi budi lǝ kɔni .
Nya bafokanɔfɔ ba lenni Yudafɔɔ , bɔ́ɔwɔni ekue bútǝ mǝ bɔ́tɛyi mǝ boǝ , bayɛ edisa nnya béfi bǝtǝ bǝfiǝ kedi ku kɔtɔ ku bebuki ba baawaninsǝ simuǝ kaalo eto sinǝ eto budi , lǝ bayɛ sɛsɔnɔ budi . ”
Nyaso se kale disiǝǝ , Paulo ákpa basani bamǝ nya bésu béyifo disikpinkpi eto lekpa nǝmǝ . Nyamfo eto kamaa , úsu Yudafɔ eto Disumuyo úsu útǝ besumunyǝ bote eyi nnya kama fɛ disikpinkpi eto lekpa nǝmǝ loolo itǝ lǝ befi kedi eto bikǝ baboko lǝ beyifo keditǝtǝ eto lekpa lǝ mǝ disi .
Nya se íbu sɛkɛ lǝ eyi akuanse nyamǝ lǝ eyoo , Yudafɔ bǝtsyuǝ étsyi Asia eti bǝbǝ bǝnyǝ Paulo lǝ Yudafɔ eto Disumuyo mfo . Nyaso bákpadi betidi bǝtsyuǝ básɔ lebo nya bǝmuǝ wǝ .
Nya bǝńyǝ mfó banlɛ kudu bokpo bǝnkǝ , “ Israel eto basani , bɛwunsǝko bo ! Osani ǝmfo ni nwǝ nlɛ botsyilama kate betidi kenke lǝ nlebe nlebe asa nnya ńyǝ lǝ bo betidi ku afi ku Disumuyo nǝmfo ǝsuǝ . Nya kama tsyaa , woakpa mba lenni Yudafɔ kedufǝnko Disumuyo nnya nlɛ bote nkǝ bákpe bo Yudafɔ eto kakɛnkɛkɔ kamfo kɔfiɔ ! ”
Bátɛyi nko itsyise lefe nǝ lefe mǝǝ , bǝnyǝ bǝ Paulo ku Trofimo wǝ ni Efesonyǝ balɛ bɔyɛ kafe lǝ Yerusalem . Lǝ nyaso béfi nsusu bǝ ókpa wǝ úsuko Yudafɔ eto Disumuyo mfó .
Nyaso se banlɛ kudu bokpo nkoo , étakasǝ betidi kenke lǝ umǝ ǝmǝ nya bátaka ku kudu nya bétsyetsyi bésu bátsya lǝ kusumukɔ mfó . Bǝtsyuǝ ǝnǝ Paulo babɔnko lǝ Disumuyo nya béti biku kenke .
Nya lefe nǝ bála bǝ lǝ balo wǝǝ , Romafɔ eto bamamanyǝ eto ɔtɔnkotɔnko kplɛ ánɔ nkǝ Yerusalemfɔ kenke átaka bǝńyǝ balɛ bulǝ bokpe .
Lamfolamfo , ókpa bamamanyǝ ninǝ ku bamamanyǝ bǝtsyuǝ ɔ́yɛnko nya bésu kaka banlɛ bulǝ bokpe mfó . Nya se mba ntɔnko mba nlɛ bulǝ bokpe dínyǝ bamamanyǝ bamfóo , báyɛ Paulo bɔblɛ .
Mfó nya ɔtɔnkotɔnko kplɛ ǝmǝ dítǝ kusu nkǝ bǝmuǝ Paulo nya béfi amana ǝnuǝ bákpe wǝ . Nya fɛ ɔ́tɔ ɔ́nɔ utsyǝ eto okle utidi ǝmfo ni ku lesa nǝ úyifo .
Nya betidi bamfó eto utsyuǝ saa eto lesa nǝ ɔ́tɛyi lɛbɔ lete . Nya se bamamanyǝ eto ɔtɔnkotɔnko ǝmfo mámfo ditiki saa nǝ banlɛ bɔtɛyi kasɔ bɔnɔ itsyi lǝ kudu ko betidi bamǝ nlɛ bokpo esoo , ɔ́tɛyi nkǝ bakpa Paulo besu beti bakpe lǝ bamamanyǝ eto diyo .
Nya lefe nǝ báyo kesiee , ibǝ bǝ ele bǝ bamamanyǝ bamǝ tsyi Paulo ku mǝ ani babesǝ kato itsyi lǝ lɛblɔfi kekleke nǝ sitiditu siamǝ dífi lǝ Paulo ǝsuǝ eso . Nya bǝtǝkǝko mǝ ku kudu bembembe ku etiki bǝnkǝ , “ Belo wǝ ! ”

Nya lǝ lefe nǝ baala bǝ befi wǝ besu beti bakpe lǝ diyoo , Paulo átɛyi bamamanyǝ eto ɔtɔnkotɔnko kplɛ nkǝ , “ Ǝǝntǝ mɛ kusu lǝ ndinko fǝ etiki sɛkɛɛ ? ” Nya bamamanyǝ eto uninǝ ǝmǝ lɛtɔ wǝ nkǝ , “ Bee ! Aanɔ Sigriki fɛ ? ”
Nya usi ɔ́tɔ wǝ nkǝ , “ Inni fǝ ni Egiptenyǝ wǝ lékpa bewudifɔ akpi ana ba létaka bǝńyǝ lǝ Aba ǝsuǝ lefe nǝ léfe mǝ lǝ mfóo , nya bétsyetsyi bédu bésu mfiminti kafo ? ”
Nya Paulo dílǝkǝ kɛnyɛ nkǝ , “ Yudanyǝ mini . Bále mɛ lǝ Tarso lǝ Kilikia eto kasɔ . Nya umǝ ǝmfóo , enni umǝ kɛkɛ . Lǝ nyasoo , lekpakpa tǝ kusu lǝ ndi ko betidi bamfo etiki . ”
Nyaso uninǝ ǝmfo átɔnɔ útǝ Paulo kusu nkǝ udinko mǝ etiki . Nya Paulo lɛbɔ úbǝ úńyǝ lǝ kesie eto atalakpoe mfo nya óbesǝ ani kato nya ɔ́tɛyi mǝ nkǝ bedi kã . Nya se bédi kãã , údi mǝ etiki lǝ Yudafɔ eto sele ǝsuǝ nkǝ ,
“ Boantomǝ ku bayimi ba letsya mfo , nlɛ mi taflatsyɛ boto ! Bitǝ kusu lǝ nkpasǝ mi etiki nyamfo lǝ bɛnɔ . ”
Nya lefe nǝ bánɔ bǝ Yudafɔ eto sele ɔnlɛ budii , bésinkli báyɛ kudu bokpo , betsyue wǝ ato . Nya Paulo lɛtɛyi mǝ nkǝ ,
“ Yudanyǝ mini , nya bále mɛ lǝ Tarso lǝ Kilikia eto kasɔ . Fɛɛ Yerusalem mfo mínsu suku . Gamaliel léte mɛ asa . Báte mɛ boantomǝ eto afi ku mǝ akpa kenke . Nya mímfi mɔ lɛkɔɛsi kenke míntǝ Onanto fe kase mi tsya nlɛ buyifo mmi .
Nya idu lǝ lefe nǝmfóo , ntsyǝ kasɔ ku bafokanɔfɔ lǝ kusu fɔfɔ komfo ǝsuǝ butǝkǝko , nya mínla miǝ balo mǝ . Nyaso ḿmuǝ basani ku besio nkpe lǝ Aba eto diyo .
Usumunyǝ Ninǝ Kenke ku katsyakɔ kamǝ eto uninǝ saa ebudi nya minlɛ bɔtɛyi mfo eto adansiɛ , itsyise mǝ díkawɔni ekue kǝtǝ mɛ bǝ nsunkeyifo asa nyamfo . Nya lefe nǝ míntɔ lǝ Damaskoo , bǝtǝ mɛ ǝsuǝale bǝnkǝ nnyǝ bafokanɔfɔ ba nkpe mfóo , lǝ mmuǝ mǝ , lǝ nkle mǝ mfi mboko Yerusalem bǝ lǝ bǝnǝ mǝ koto .
“ Lǝ lefe nǝ mínyɛ míntɔ ibu sɛkɛ lǝ ndufǝ Damaskoo , iyifo fe kakɔmi eto lefosi abombo ǝnuǝǝ , lamfolamfo diyǝnde kekleke ditsyuǝ dítsyi kato díbǝ lékpo mɛ lǝ ǝsuǝ !
Nya míndu mínɔ mínkpo lǝ kasɔ nya mínɔ se ɔkɔɛ utsyuǝ nlɛ etiki budi kátɛyi mɛ nkǝ , ‘ Saulo , Saulo , beso fǝńyǝ mɛ lǝ ǝsuǝ mmǝ ? ’
“ Nya míntɔ mínkǝ , ‘ Bonamute , owoe feni ? ’ “ Nya usi údi mɛ etiki nkǝ , ‘ Mɔ ni Yesu Nasaretnyǝ . ’
Nya betidi ba ku mɛ nyɛɛ , ǝnyǝ diyǝnde nǝmfo . Fɛɛ bánnɔ utsyǝ wǝ nlɛ etiki budinko mfo eto ɔkɔɛ .
“ Nya míntɔ wǝ minkǝ , ‘ Bonamute , be ele bǝ nyifo ? ’ “ Nya usi ɔ́tɛyi mɛ nkǝ , ‘ Taka , lǝ esu Damasko . Mfó moote fǝ lesa nǝ mínlǝkǝ fǝ miǝ lǝ eyifo . ’
Diyǝnde kplɛ nǝmfo ába mɛ ǝnǝmi itǝ bǝ betidi ba bonko mǝ nyɛɛ , lɛkɔbe mɛ lǝ kɔni bálɛ fɛ búsu búdufǝ Damasko .
“ Nya , osani utsyuǝ akɛ mfó wǝ baakpo Ananias . Uyifo utidi wǝ leebu Onanto tinti , nya woayɛ lǝ bo afi ǝsuǝ tsya . Nya Yudafɔ ba nkpe mfó kenke leebu wǝ tinti .
Utidi ǝmfo ǝbǝ úńyǝ mɛ lǝ ɔflɔ nya ɔ́tɛyi mɛ nkǝ , ‘ Ɔyimisani Saulo , sinkli ǝnyǝ asa ! ’ Lǝ nya koo , mɔ ǝnǝmi lékpa kɛ , nya mínyǝ wǝ !
“ Nya ɔ́tɛyi mɛ nkǝ , ‘ Bo bana eto Onanto ni futsyǝ dílǝkǝ fǝ nkǝ laate wǝ lelabi , nya lǝ ǝnyǝ wǝ Ubi Kɛnkɛ lǝ ate wǝ tsya , lǝ anɔ wǝ etiki itsyi lǝ wǝ kɛnyɛ .
Ele bǝ fi nkomǝ eto ditiki nǝmfo esuko kalebe saa fe odansiɛ esu atɛyi betidi kenke lesa nǝ fǝnyǝ nya fanɔ tsya .
Nya mɔmɔɔ , kulesa mensi bu . Taka ǝńyǝ , lǝ afo ntuflǝsǝflǝsǝ eto lekpa . Lǝ akpadi wǝ diye , lǝ uflǝ fǝ abua uwi . ’
“ Nyamfo eto kamaa , nsinkli nsu Yerusalem . Nya lefe nǝ mínsu Disumuyo minlɛ ola botoo , íyifo mɛ fe selabe minlɛ , nya mínyǝ bulǝkǝkate butsyuǝ .
Mfó nya Bonamute kosate lɛtɛyi mɛ nkǝ , ‘ Kɔse lǝ edu lǝ Yerusalem , itsyise betidi ba nkpe mfo embutsyue fǝ ditiki nǝ fɔɔtɛyi itsyi lǝ mɛ ǝsuǝ koto . ’
“ Nya míntǝ mbuayɛ minkǝ , ‘ Bonamute , mǝmblɛ yi bǝnkǝ mɔ díkesu katsyakɔ isu katsyakɔ kesu kǝmuǝ bafokanɔfɔ nya mínkablɛ mǝ .
Lǝ lefe nǝ banlɛ Otsyabe Stefano boloo , mintsya átɔnɔ ku mǝ , nya bǝlǝkǝ mǝ awu kato bǝtǝ mɛ mínlɛ fɛ bákato wǝ aba kalo . ’
“ Nya Bonamute lɛtɛyi mɛ nkǝ , ‘ Taka , lǝ ama kusu itsyise kaka minlɛ fǝ botsyese atsyo tinti lǝ betidi ba lenni Yudafɔ nti ! ’ ”
Lǝ lefe nǝmfo kenkee , betidi bamfó ńyǝ kpoo banlɛ wǝ ditiki ato butsyuǝ . Fɛɛ lefe nǝ údi wǝ ditiki nǝmfo ólosǝǝ , mǝmblɛ ákpo kudu bátɛyi bǝnkǝ , “ Aa ! Lo wǝ ku wǝ ditsyǝbi kenke ! Yensile bǝ ɔkɛ lǝ kawunsiǝ kamfo kon ! ”
Nya mǝmblɛ lekpo kudu bembembe ku lɛblɔfi bála mǝ awu lǝ ǝsuǝ , nya bákpa utembu bǝsǝ wǝ , nya utembu ǝmǝ lébe kato ófo mfo kenke .
Nya Roma eto bamamanyǝ eto ɔtɔnkotɔnko kplɛ ǝmǝ dítǝ nkǝ bákpa wǝ bedufǝnko diyo kafo lǝ bablɛ wǝ lǝ babɛbɛ lesa nǝ eso Yudafɔ bamfo nlɛ wǝ kudu bokpo .
Fɛɛ lefe nǝ bákle wǝ bǝǝbǝ wǝ bɔblɛɛ , Paulo átɔ omamanyǝ ninǝ ɔni wǝ dińyǝ mfó nkǝ , “ Kusu kpe bǝ bablɛ Romanyǝ wǝ bánkponko tɔ lekpo ? ”
Se uninǝ ǝmfo lɛnɔ nyafoo , úsu ɔtɔnkotɔnko kplɛ ǝmǝ ɔflɔ nya ɔ́tɔ wǝ nkǝ , “ Be biǝ bieyifo mfo mmǝ ? Osani ǝmfoo , Romanyǝ uni lo ! ”
Nyaso bamamanyǝ eto ɔtɔnkotɔnko kplɛ ǝmfo dísu Paulo ɔflɔ nya ɔ́tɔ wǝ nkǝ , “ Be fanlɛ bɔtɛyi ? Romanyǝ feni ? ” Nya Paulo dítǝ mbuayɛ nkǝ , “ Ee ! ”
Nya ɔtɔnkotɔnko kplɛ ǝmfo lɛtɛyi wǝ nkǝ , “ Mintsya Romanyǝ mini . Fɛɛ mɔɔ , atabi kpǝ míntǝ fɛ mimfiani Romanyǝ ! ” Nya Paulo dítǝ wǝ mbuayɛ bio nkǝ , “ Mɔ alɛɛ , mɔ anto ku ambe kenke eyifo Romafɔ . ”
Lamfolamfo se betidi ba bǝ bablɛ wǝ lǝ batɔ wǝ kɛnyɛ eto etiki banɔ léte bǝ Romanyǝ unii , difufu ǝmuǝ mǝmblɛ kenke nya bányi besu kama . Nya lefe nǝ mǝ ɔtɔnkotɔnko kplɛ léte nkǝ Romanyǝ unii , sikpi ǝmuǝ wǝ tinti , itsyise wǝ ni futsyǝ dítǝ kusu nkǝ bakpe wǝ lǝ amana ǝsuǝ .
Bamamanyǝ eto ɔtɔnkotɔnko kplɛ ǝmfo ála nkǝ waate lesa nǝ díbǝ fɛ béfi etiki lǝ Paulo ǝsuǝ . Nyaso se kale dísiǝǝ , ókpadi Yudafɔ eto besumunyǝ ninǝ ku mǝ bakponkpo kenke nya mǝmblɛ díbǝ bakɔ . Nya útǝ nkǝ banyankli Paulo nya bákpa wǝ báboko mǝ ǝnǝmi bǝ lǝ bedufǝ lǝ wǝ etiki ǝsuǝ .
Lefe nǝ Paulo létsyilamasǝ ǝnǝmii , únyǝ Yudafɔ eto bakponkpo ba díkǝbǝ bensi lǝ lekpokakpokɔ mfó , nya ɔ́tɛyi mǝ nkǝ , “ Bayimi , mɔ lɛkɔɛsi anlɛ mɛ dikpi bolo lǝ Onanto eto ǝnǝmi ibǝ ese lǝ mmi eto diyi nǝ mfo . ”
Nya se Ananias wǝ ni Yudafɔ eto Usumunyǝ Ninǝ Kenke lǝ mǝ nti mfó lɛnɔ kase Paulo dítǝ mbuayɛ bomfoo , ɔ́tɛyi mba ńyǝ lǝ Paulo ɔflɔ mfo nkǝ basɔ wǝ lǝ kɛnyɛ .
Mfó Paulo lɛtɛyi wǝ nkǝ , “ Onanto ǝbɔsɔ fǝ nko ke ! Fǝ nwǝ ni ofati wǝ bákua diflubi futututu ! Nte okponkpo wǝ eto okle fe ni mfo ? Nte kɔfi ko eto okle ǝsuǝ fáyɛ fanlɛ mɛ lekpo bokponko , fɛɛ fǝ ǝmǝ ke ńyǝ lǝ ko ǝsuǝ se fǝtǝ kusu fǝ basɔ mɛ ! ”
Nya mba díńyǝ lǝ Paulo ɔflɔ mfó lɛtɔ wǝ bǝnkǝ , “ Onanto eto Usumunyǝ Ninǝ Kenke fanlɛ boka mmǝ ? ”
Lǝ nyasoo , Paulo ǝtǝ mbuayɛ nkǝ , “ Mɔ bayimi , Israelfɔ , mánte nko minkǝ wǝ ni Usumunyǝ Ninǝ Kenke . Lǝ nko inii , eni méndi wǝ etiki nko . Itsyise bátɛyi lǝ Awɔnisa Kɛnkɛ eto Kukue nkǝ , ‘ Mántɛyi etiki bua saa nnya dińyǝ lǝ mi batɔnkotɔnko ǝsuǝ . ’ ”
Nya Paulo ǝnyǝ nkǝ , betidi ba díbǝ bátsya mfó eto bǝtsyuǝ eyifo ditsyukpa nǝ baakpo Sadukifɔ , nya bǝtsyuǝ tsya diyifo Farisifɔ . Lǝ nyasoo , ófã bembembe ɔ́tɛyi nkǝ , “ Mɔ bayimi , Farisinyǝ mini ! Nya Farisinyǝ eto kafo bale mɛ bétsyiko ! Nyaso banlɛ mɛ lekpo bokponko mmi nɛ itsyise mfo nnɔ miǝ bǝkpǝnkǝ si bootaka betsyi ɔkɔmǝ bǝbǝ bio ! ”
Nya lefe nǝ Paulo lɛtɛyi nko eto ditiki nǝmfo ólosǝǝ , dikunǝ kǝdiǝ ko dídufǝ lǝ etsyukpa ǝnuǝ nyamfo eto nti , nya báma lǝ akpa ǝnuǝ .
Itsyise Sadukifɔ aatɛyi bǝnkǝ bekpǝnkpǝ ǝnsiǝmbotaka , nya Onanto eto batɔnkpe ku awɔnɔ ǝmbǝ , fɛɛ Farisifɔ áfo nyamfo kenke bánɔ .
Mfo nya kǝdiǝ dídufǝ mǝ lenti nyanklaa . Mfo nya kɔfi eto bateasa ba ni Farisifɔ díńyǝ lǝ Paulo eto ditiki nǝmǝ eto kama bǝ ɔnukualɛ ɔ́tɛyi . Nya bákpo kudu bembembe bátɛyi bǝnkǝ , “ Boǝnyǝ lesa bua saa lǝ wǝ ǝsuǝ ! Nya lǝ lɛwɔnɔ ditsyuǝ nye Onanto eto ɔtɔnkpe utsyuǝ nlɛ wǝ etiki budinkoo , be lebia lǝ nnya ǝsuǝ ? ”
Mfóo , etiki eto kǝnǝ kamǝ ǝbǝ kakɛ ale tinti . Nyaso bamamanyǝ eto ɔtɔnkotɔnko kplɛ ǝmǝ áte sikpi nkǝ boonǝ Paulo bésense nyasoo , ɔ́tɛyi wǝ bamamanyǝ nkǝ bakpa wǝ besu beti bakpe lǝ Aba eto diyo .
Nya diyi nǝmfo eto ntsyǝntii , Bonamute ǝbǝ Paulo ɔflɔ nya ɔ́tɛyi wǝ nkǝ , “ Paulo , kpe utu ! Fe kase fǝńyǝ fédi mɔ ditiki nǝmǝ eto adansiɛ lǝ Yerusalem , nko ke fuuńyǝ edi ni lǝ Roma tsya nɛ . ”
Nya se kale dísiǝǝ , Yudafɔ bǝtsyuǝ áka ntamu bǝnkǝ bǝǝmbudi lesa nye bǝnǝ ntu isu ese lefe nǝ eto lefe balo Paulo !
Nya betidi bamfo ebuyifo fe betidi fosi ana ku kama .
Nya bésu besumunyǝ ninǝ kenke ku mǝ batɔnkotɔnko ɔflɔ nya bésu bátɛyi mǝ bǝnkǝ , “ Boka ntamu boǝnkǝ boembudi nye bunǝ kulesa isu ese lefe nǝ boolo Paulo .
Lǝ nyaso mi ku bakponkpo tɛyi bamamanyǝ eto ɔtɔnkotɔnko bǝ lǝ okpa Paulo oboko katsyakɔ mfó . Biyifo fenkǝ bela biǝ bisi biatɔ wǝ etiki nyamǝ eto lekpasǝ . Nya lǝ bakpa wǝ balɛ bobokoo , lǝ bolo wǝ lǝ kusu . ”
Nya se Paulo eto utitabo lɛnɔ etiki nya kenke bátɛyi mfo esoo , útsyǝtsyi úsu Aba eto diyo kaka bákpe Paulo nya úsu úyu ɔ́tɛyi wǝ etiki nya bátɛyi .
Nyaso Paulo ákpadi omamanyǝ ninǝ wǝ díńyǝ lǝ mfó nya ɔ́tɛyi wǝ nkǝ , “ Kpa okosobi ǝmfo esuko mi ununǝ ɔflɔ . Ɔyɛnko ditiki kekleke nkǝ lǝ ɔtɛyi wǝ . ”
Lǝ nya esoo , omamanyǝ ǝmǝ ákpa okosobi ǝmfo úsuko mǝ uninǝ ǝmǝ ɔflɔ . Nya ɔ́tɛyi wǝ nkǝ , “ Paulo wǝ bákpe lǝ diyo mfo lekpadi mǝ nya ɔ́tɛyi mɛ nkǝ nkpa dikpefi nǝmfo mboko fǝ ɔflɔ lǝ ɔtɛyi fǝ ditiki ditsyuǝ nǝ ɔnyɛnko . ”
Nyaso bamamanyǝ ninǝ kenke eto ɔtɔnkotɔnko ǝmfo ákɔbe okosobi ǝmfo lǝ kɔni nya ókpa wǝ usuko lɛkpɔ nya ɔ́tɔ wǝ nkǝ , “ Be fanyɛnko fǝ atɛyi mɛ ? ”
Nya ɔ́tɛyi wǝ nkǝ , “ Yudafɔ bǝtsyuǝ ákle kɛnyɛ ku mǝ beninǝ bǝnkǝ bǝǝbǝ balɛ fǝǝ lekpakpa bǝ lǝ akpa Paulo aboko katsyakɔ mfó kusɛɛ ku nsusu bǝ lǝ batɔ wǝ etiki ǝtsyuǝ .
Fɛɛ mamfo mǝ etiki , itsyise mǝ betidi fe awosi ana ku kama ǝbɔbiǝ lǝ kusu komǝ kala wǝ kusu . Betidi bamfo akle kɛnyɛ bǝ boolo Paulo fɛ boodi lesa nye bǝnǝ ntu . Nyaso balɛ kusu bɔbɛbɛ ɛɛyɛ lǝ fǝ . Boomuǝ ǝsuǝ besu babiɔ lǝ kusu mfo , itsyise balɛ kusu bobe bǝ ǝbɔtɔnɔ ǝtǝ mǝ nko . ”
Bamamanyǝ eto ɔtɔnkotɔnko ǝmfo ǝkǝ wǝ ato nkǝ , “ Mǝntǝ lǝ kutsyuǝ saa lǝ usi ɔnɔ ditiki nǝ fátɛyi mɛ mfo blɛmblɛ ! ” Nya útǝ okosobi ǝmfo kusu dídu .
Nyamfo eto kamaa , omamanyǝ ninǝ ǝmfo ákpadi wǝ beninǝ inuǝ nya ɔ́tɛyi mǝ nkǝ , “ Bɛbɛbɛ bamamanyǝ alofa ǝnuǝ ba luusu Kaisarea mmi ku kǝtsyǝ abombo ɔwɔnɔmbɛ . Bɛbɛbɛ betidi alofa ǝnuǝ ba tsya luutsyi afle ku betidi fosi akuanse ba lǝǝsiǝ lǝ batɔmini .
Bitǝ Paulo batɔmini lǝ usiǝ lǝ bekpa wǝ bɛyɛnko buɛ bisuko Aba eto Unyɛsiǝ Felike ɔflɔ . ”
Nya ɔ́wɔni kukue kutsyuǝ nkǝ befi besuko unyɛsiǝ ǝmǝ nkǝ ,
Kukue komfo etsyi mɔ Klaudio Lisia ɔflɔ nya minlɛ ko bufi katsyese fǝ Boote kplɛ Felike minlɛ fǝ busiǝsǝ .
Yudafɔ dímuǝ utidi ǝmfo nya yoofo budi bǝ bala bǝ baalo wǝ fɛ mintǝ bamamanyǝ miǝ bafo wǝ , itsyise nnɔ bǝ Romanyǝ uni .
Nyaso nkpa wǝ nsuko mǝ katsyakɔ bǝ lǝ banɔ lesa nǝ uyifo .
Nnyǝ ntsyǝ lekpo minkǝ nnya eso bǝmuǝ wǝ mfo yɛ lǝ mǝ Yudafɔ eto afi ǝsuǝ nya inni bota kebu bo eso ele bǝ bakpe wǝ lǝ diyo nye balo wǝ .
Lǝ lefe nǝ utsyuǝ lɛtɛyi mɛ ǝnkǝ balɛ disi bubu lǝ wǝ ǝsuǝ bǝ lǝ balo wǝǝ , lamfolamfo mbu disi minkǝ lǝ nkpa wǝ mboko fǝ ɔflɔ nya lǝ ntɛyi mba wǝ ku mǝ lɛkɛ etiki miǝ befi kabua ka uyifo baboko fǝ ɔflɔ .
Nyaso bamamanyǝ bamfó eyifo lǝ lesa nǝ bátɛyi mǝ ǝsuǝ . Nyaso ketsye kamfóo , bákpa Paulo báyɛnko taa Antipatri .
Nya se kale dísiǝǝ , bamamanyǝ ba nyɛ lǝ akpa ésinkli bésu Aba eto diyokakpekɔ mfó , nya bǝtǝ mba lǝǝsiǝ lǝ batɔmini bǝ bayɛnko Paulo besuko Kaisarea .
Se bésu bédufǝǝ , bákpa Paulo ku kukue ko bǝtǝ mǝ mfo bésu bǝtǝ Aba eto Unyɛsiǝ ǝmǝ .
Nya lǝ lefe nǝ ɔnlɛ kukue komǝ boklaa , ɔ́tɔ Paulo kaka útsyi . Se ɔ́nɔ nkǝ Paulo etsyi Kilikiaa ,
usi ɔ́tɛyi wǝ nkǝ , “ Muudufǝ lǝ fǝ etiki nyamfo ǝsuǝ nnɔ nya kukɔnɔ lǝ lefe nǝmǝ ayo lǝ fonko betidi ba lɛkɛ etiki mfó ǝbǝ . ” Nya usi útǝ wǝ bamamanyǝ ba ńyǝ mfó nkǝ bákpa Paulo besu beti bakpe lǝ diyo nǝ Oka Herodes léto lǝ bakase wǝ .
Eyi anɔ eto kamaa , Usumunyǝ Ninǝ Kenke Ananias ku Yudafɔ eto beninǝ bǝtsyuǝ ku mǝ Otsyiami wǝ bákpo Tertulo ǝbǝ Kaisarea . Bǝbǝ Felike ɔflɔ bǝ lǝ bǝbǝ babɔ wǝ kabua ka Paulo nlɛ buyifo .
Nya se bákpadi Pauloo , Tertulo ákpe kɛnyɛ ɔ́tɛyi nkǝ , “ Bo Ububutidi , lefe kpǝ ni nǝmfoo , diyuǝ akɛ bo lenti ɛyɛ lǝ fǝ kobe ku bote butsyue bo fefi fanyɛnko bo eso . Nya bunyǝ boǝ bɔtsyikawuninsǝ sɛɛ kpǝ tsya ǝbǝ lǝ bo kasɔ mfo kenke .
Nyamfo eso bo Yudafɔ kenke lɛ fǝ ani bɔsɔ .
Nya bɔlɛ fǝ lekpakpa bɔlɛ boǝ lǝ bɔyɛ fǝ lefe bobiasǝǝ , lǝ etsyue ato anɔ etiki nya boǝbǝ bɔtɛyi itsyi lǝ osani ǝmfo ǝsuǝ .
“ Se bunyǝ wǝǝ , bunyǝ boǝ uyifo nwǝ laakpe bulǝ , nya woatsyilama kafe lefe saa akabiasǝ Yudafɔ eto nsusu lǝ kalebe saa lǝ kasɔ kamfo kenke bǝ lǝ bǝnǝ asa bua baboko lǝ bǝnyǝ Aba lǝ ǝsuǝ . Nya wǝ ni ditsyukpa nǝ baakpo Nasaretfɔ eto ɔtɔnkotɔnko .
Nya búnyǝ tsya boǝ úkatsyilama kéyifo asa nnya dítǝ bǝ ókpe bo Yudafɔ eto Disumuyo kɔfiɔ fɛ búmuǝ wǝ . Bola boǝ eni boeyifo wǝ lesa nǝ díńyǝ itǝ asa bua nnya uyifo úńyǝ lǝ bo afi ǝsuǝ .
Fɛɛ bamamanyǝ eto ɔtɔnkotɔnko ninǝ Lisia díbǝ ɔ́lɛ wǝ ófo , nya útǝ ǝsuǝale nkǝ wonko mba lǝkǝ etiki bǝ lekpo eti lǝ fǝ ǝnǝmi .
Nyaso ebofo wǝ bɔtɔ lǝ anɔ lǝ etiki nnya bɔ́tɛyi mfo eyifo sidia . ”
Nya Yudafɔ bamǝ kenke lɛkɔ bédi adansiɛ bátɛyi bǝtǝkǝ lǝ nnya kenke Tertulo lɛtɛyi bǝ iyifo ɔnukualɛ .
Nya lefe nǝ Aba eto unyɛsiǝ emfo diyifo Paulo kɔni nkǝ udi etikii , Paulo ǝtsyǝ kasɔ nkǝ , “ Anto , nnyi miǝ fǝ ni futsyuǝ laakpo akpo lǝ Yudafɔ nti alɛ kpǝ ni nyamfo . Lǝ nyaso iyifo mɛ disuǝyuǝ bǝ ndi etiki nlǝkǝ mɔ ǝsuǝ kasɔ lǝ fǝ ǝnǝmi .
Yuuyifo fǝ bote bǝnkǝ iyifo fe lefosi eyi ǝnuǝ ni nyamfo se mímbǝ Yerusalem mímbǝ lǝ Yudafɔ eto Disumuyo mfó bǝ lǝ ntǝ kedi .
Nya kuutsyuǝ mǝnyǝ se bonko kuutsyuǝ nlɛ etiki bunǝ nye mínkpe bulǝ saa lǝ Yudafɔ eto Disumuyo mfó nye lǝ Yudafɔ eto ntsyakɔ tsya nnye lǝ umǝ ǝmǝ kafo .
Nya betidi bamfo eto kuutsyuǝ saa ǝmbofo kulesa bunyǝ kate sitinti , bǝ etiki nnya bátɛyi mfo eyifo sitinti .
Nyaa , ditiki nǝ ǝsuǝ mɔɔtɔnɔ ku mǝ ni bǝnkǝ nńyǝ lǝ boantomǝ eto Onanto eto bofokanɔ eto kusu ko mǝ bǝnkǝ iyifo ditsyukpa nǝ nńyǝ lǝ mǝ ǝsuǝ . Nnya ni bǝ mmfo Moses eto kɔfi nnɔ kekleke ku asa nnya báwɔni bákpe lǝ Onanto eto bǝnyɛlǝkǝtidi eto ekue ǝsuǝ .
Mfi ǝnǝmi ntǝkǝ lǝ Onanto ǝsuǝ fe kase mǝ tsya dífi mǝ ǝnǝmi bǝtǝkǝ bǝ betidi ba kenkee , bǝ basɛɛ ku babua tã ebotaka betsyi ɔkɔmǝ bǝbǝ .
Lǝ nyamfo esoo , mfi mɔ ǝsuǝale kenke nkpe bǝ nlǝkǝ mɔ nsusu nte lǝ nkpa lǝ nyamfo ǝsuǝ lǝ Onanto ku betidi kenke eto ǝnǝmi .
“ Alɛ kpǝ ni nyamfo mensikɛ lǝ Yerusalem . Nya misinkli mimbǝ miǝ mufi ǝtǝsa ntǝ bakombo ba ni mɔ kosate eto betidi nya lǝ ntǝ Onanto kedi tsya .
Lǝ lefe nǝ mínyifo disikpinkpi eto lekpa mínlosǝǝ , Yudafɔ bǝtsyuǝ ǝbǝ bǝnyǝ mɛ lǝ Disumuyo mfó . Nya bonko mba laakpo kudu kakpe bulǝ saa mányɛ . Nya mɔ ǝmǝ tsya mánkpe bulǝ saa .
Yoofo budi bǝ Yudafɔ ba ditsyi Asia eto kasɔɔ , mǝ ele bǝ bebǝ fǝ ɔflɔ . Nya lǝ mɔ ku mǝ kpe etiki ǝtsyuǝǝ , nnya boolǝkǝ batɛyi nɛ .
Nnye betidi ba nsi mfóo , yoofo budi bǝ bɔɔtɛyi asa bua nnya eto dikpi nǝ bálo mǝ lefe nǝ Yudafɔ eto bakponkpo ninǝ ba lɛkɛ mfó fɛ bákponko mɛ lekpo .
Enso ditiki nǝ mímbesǝ ɔkɔɛ kato míntɛyi lǝ lefe nǝ míńyǝ lǝ mǝ ǝnǝmi minkǝ , ‘ Mbǝ katsyakɔ mfo lǝ nlǝkǝ mɔ ǝsuǝ kɛnyɛ minkǝ mfo nnɔ minkǝ bǝkpǝnkpǝ si bootaka betsyi ɔkɔmǝ bǝbǝ ’ eso békponko mɛ lekpo ? ”
Nyaso Felike wǝ nyi kusufɔfɔtsyɔntsyɔ eto ditsyukpa nya ófo ditiki nǝmfo ɔ́nɔ tintii , átɛyi Yudafɔ bamfo nkǝ , “ Bisinkli bɛyɛ isu ese lefe nǝ bamamanyǝ eto ɔtɔnkotɔnko kplɛ Lisia luubǝ fɛ lǝ nla ditiki nǝmfo nlǝkǝ . ”
Nya útǝ kusu nkǝ omamanyǝ ninǝ kpa Paulo usu okpe lǝ diyo . Fɛɛ balɛ wǝ ola kukɔnɔ , lǝ bǝtǝ wǝ bayɛtsyuǝ ba luubǝ bǝ bǝǝnyǝ wǝ nnye baboko wǝ asaa , kusu .
Lǝ eyi asiani ǝtsyuǝ eto kamaa , Felike ku wǝ usiǝ Drusila wǝ ni Yudanyǝ ǝbǝ , nya útǝ nkǝ bakpa Paulo baboko , nya údi mǝ etiki itsyi lǝ Yesu Kristo eto bofokanɔ ǝsuǝ .
Nya lefe nǝ unsi ɔnlɛ asa kasɔ bulǝkǝ kate mǝ itsyi lǝ nkpǝ sɛɛ siǝsiǝ ku ǝsuǝ ola bɔlɛ ku Onanto eto lekpo kponkpo nǝ lǝǝbǝ bubǝ kama kamaa , sikpi alɛ Felike tinti . Mfóo , nya Felike lɛtɛyi wǝ nkǝ , “ Taka lǝ edu . Nya lǝ nsi nkɛ lefe sɛɛ , muutǝ bakpadi fǝ bǝtǝ mɛ . ”
Nya se úbu nkǝ Paulo ebuyifo nte butsyuǝ utǝ wǝ esoo , úkakpe nkǝ bákakpadi wǝ lefe saa lǝ wonko wǝ lǝ bǝkǝdi etiki lǝ bǝtsyuǝ .
Lǝ alɛ ǝnuǝ eto kamaa , bǝlǝkǝ Felike bédunko nya báboko Porkio Festo lǝ wǝ kɛnyɛ . Nya se Felike lɛbɛbɛ nkǝ Yudafɔ la wǝ asa esoo , útǝ kusu nkǝ Paulo si ɔkɛ diyo nǝmǝ mfó .
Eyi ǝtsyǝ eto kama se Festo díbǝ údufǝ lǝ wǝ sininǝ kedikɔɔ , údu lǝ Kaisarea úsu Yerusalem .
Mfó nya besumunyǝ ninǝ ku Yudafɔ eto beninǝ lɛtɛyi wǝ etiki itsyi lǝ Paulo ǝsuǝ . Nya bálɛ wǝ lekpakpa bǝnkǝ
okpa Paulo oboko Yerusalem . Nya mǝ nsusu ni bǝnkǝ bɔɔbiɔ bǝsǝkǝ wǝ lǝ kusu . Nya lǝ ubǝ ɔlɛ bofee , lǝ balo wǝ .
Nya Festo lɛtɛyi mǝ nkǝ , “ Paulo labe lǝ diyo lǝ Kaesarea . Nya mintsya luubǝ mfo lefe kliminti eto kama .
Nyaso bitǝ lǝ mi beninǝ lǝ bǝbǝ mfó lǝ bǝbǝ bǝlǝkǝ kabua ka úyifo bate . ”
Lǝ eyi mflamfla nye lefosi eto kamaa , Festo ésinkli úsu Kaesarea . Se kale dísiǝǝ , ókpadi Paulo eto lekpo nǝmfo .
Nya se Paulo díbǝ údufǝ lekpokakpokɔ mfóo , Yudafɔ ba ditsyi Yerusalem ǝbǝ bǝńyǝ bátsyilama wǝ nya báwe etiki kpǝ bǝtǝkǝ wǝ lǝ ǝsuǝ nya bámfo kɛnyɛ bulǝkǝ kate ɔnukualɛ wǝ nkpe lǝ nnya .
Paulo édi etiki ɔ́tɛyi nkǝ , “ Ményifo kabua saa nta Yudafɔ eto kɔfi nye Disumuyo nye Okankplɛ Kaisare eto kɔfi ǝsuǝ mbu . ”
Nya se Festo léla nkǝ lǝ Yudafɔ la wǝ asa esoo , ɔ́tɔ Paulo nkǝ , “ Ala fǝnkǝ eesu Yerusalem lǝ nsu nkponko fǝ lekpo nǝmǝ mfó ? ”
Nya Paulo lɛtɛyi wǝ nkǝ , “ Owo . Iyifo mɛ kusutǝtǝ bǝnkǝ kasɔ kamfo eto Okankplɛ Kaisare kosate kponko mɛ lekpo nǝmfo . Fǝ kosate yi sitinti fǝnkǝ manta kɔfi sa mbu nyifo kabua sa lǝ Yudafɔ ǝsuǝ .
Lǝ nyifo lesa nǝ díńyǝ itǝ bǝ balo mǝǝ , mɔɔtɔnɔ miǝ balo mɛ ! Fɛɛ lǝ mánta kɔfi saa mbuu , yembutǝ kusu bǝ fǝ nye utidi bamba lǝ ufi mɛ utǝ betidi bamfo lǝ balo . Lǝ nyaso mfi mɔ etiki nlɛ butsyǝ lǝ Okankplɛ Kaisare eto ǝnǝmi ! ”
Nyamfo eto kamaa , Festo ku wǝ beninǝ álɛ etiki nyamǝ bábe nya ɔ́tɛyi Paulo bǝnkǝ , “ Se féfi fǝ etiki fanlɛ Okankplɛ Kaisare butǝ esoo , ebusu Okankplɛ Kaisare eto ǝnǝmi . ”
Lǝ eyi ǝtsyuǝ eto kamaa , Oka Agripa ku wǝ ɔyimisio wǝ baakpo Bernike ǝbǝ Festo ɔflɔ lǝ Kaisarea bǝ lǝ bǝbǝ bǝnyǝ wǝ bǝsiǝsǝ .
Bǝsiǝ mfó eyi kpǝ nya Festo dífi Paulo eto etiki ɔ́tɛyi Oka ǝmfo nkǝ , “ Osani utsyuǝ labe lǝ Aba eto diyo mfo , nya Felike léyani utsyǝ .
Lefe nǝ mínsu Yerusalem , besumunyǝ ninǝ ku mǝ batɔnkotɔnko átɛyi mɛ etiki nnya bála bǝtǝkǝ wǝ , nya bátɛyi mɛ bǝ ntǝ kusu lǝ balo wǝ dikpi .
“ Nya mínlǝkǝ kasɔ mínte mǝ miǝ Romafɔ eto kɔfi mǝntǝ kusu bǝ balo utidi dikpi fɛ lǝ bakponko wǝ lekpo . Ele bǝ bǝtǝ wǝ kusu lǝ wǝ ku betidi ba lɛkɛ etiki lǝ batsya batɛyi nya fɛ lǝ balo wǝ dikpi .
Lefe nǝ bǝbǝ mfo lǝ etiki nyamfo ǝsuǝǝ , mintsya mémfi nnya ntsyǝ lǝ ǝsuǝ . Lǝ nnya kǝsiǝsǝ eto olesiǝǝ , ntǝ miǝ bakpa osani ǝmfo baboko mɔ lekpokakpokɔ .
Fɛɛ etiki nnya béfi lɛ wǝǝ , menyifo etiki bua nnya mímbu miǝ nnya boofi lǝ wǝ ǝsuǝ .
Asa nnya bátɛyi mfó eyifo etiki nnya ditsyi lǝ mǝ kafokanɔ ku utidi wǝ baakpo Yesu wǝ díkpǝ , nya Paulo , wǝ nlɛ bɔtɛyi nkǝ okpe nkpǝ ǝsuǝ !
Iyifo mɛ basaa nya mante kase mɔɔyɛ nla etiki nyamǝ . Lǝ nyaso ntɔ Paulo lǝ woola nkǝ woefi ditiki nǝmǝ usuko Yerusalem lǝ usu ulǝkǝ etiki nyamfo kɛnyɛ lǝ Yerusalem mfó .
Nya Paulo lɛtɛyi nkǝ óla nkǝ woefi wǝ etiki usuko Okankplɛ Kaisare lǝ udi , lǝ nyaso ntǝ miǝ beti wǝ bakpe lǝ diyo isu ese lefe nǝ mootsyese wǝ Okankplɛ ǝmǝ ɔflɔ . ”
Nya Oka Agripa lɛtɛyi Festo nkǝ , “ Nla miǝ mɔ kosate lǝ nnɔ wǝ ditiki nǝmǝ . ” Nya Festo lɛtɛyi wǝ nkǝ , “ Ɛbɔnɔ ditiki nǝmfo kusɛɛ ! ”
Nya se kale disiǝǝ , Oka Agripa ku Berenike álɔkɔ ku bekankǝ bǝbǝ lekayo nya bédufǝ lekpokakpokɔ mfó . Nya bamamanyǝ ku umǝ ǝmǝ eto beninǝ dítǝkǝko mǝ bǝǝbǝ . Nya Festo dítǝ ǝsuǝale nkǝ bakpa Paulo baboko .
Nya Festo lɛtɛyi nkǝ , “ Oka Agripa ku mi mba kenke díbǝ bétsya mfo , osani ǝmfo ni utidi wǝ Yudafɔ ba nkpe lǝ Yerusalem ku Kaisarea mfo kenke tsya léla bǝ balo !
Fɛɛ lǝ mɔ nsusu ǝsuǝǝ , wényifo kulesa nǝ dítǝ bǝ balo wǝ dikpǝnkpi . Fɛɛ wǝ ǝmǝ tsya nkǝ úfi wǝ etiki útǝ bo Okankplɛ . Nya mintsya mánni nko .
Fɛɛ be ni lesa nǝ ele bǝ nwɔni ntǝ bo Okankplɛ ǝmfo ? Itsyisee , wényifo tɔ kabua saa mǝ . Lǝ nyaso nkpa wǝ mboko mi ku fǝ Oka Agripa titlu , minkǝ lǝ bidufǝ lǝ wǝ ditiki ǝsuǝ lǝ bete mɛ ditiki nǝ ele bǝ nwɔni ntsyese wǝ .
Itsyisee , yanlɛkɛ bǝ nkpa nwǝ bákpe lǝ diyo ntsyese kasɔ kamfo eto Okankplɛ lǝ lefe nǝ eto lefe mǝnnyǝ kabua ka úyifo ka mɔɔwɔni ntsyese wǝ . ”
Nya Agripa lɛtɛyi Paulo nkǝ , “ Kusu kpe bǝ di fǝ etiki . ” Lǝ nnya esoo , Paulo ábesǝ wǝ kɔni kato nya údi etiki ɔ́tɛyi nkǝ ,
“ Bo Oka Sɛɛ Agripa , disi ɛkpɛ kpe mɛ mmi bǝ moofo mɔ ditiki bulǝkǝ kate lǝ fǝ ǝnǝmi lǝ nnya eso Yudafɔ dífi etiki lǝ mɛ ǝsuǝ .
Itsyise nyi miǝ fǝǝ , eyi Yudafɔ eto kǝnǝ ka nkpe lǝ mǝ nti ku mǝ akpa kenke kukɔnɔ . Nyamfo esoo , minlɛ fǝ lekpakpa nɛ . Kpe utu lǝ anɔ mɔ etiki ǝtǝ mɛ .
“ Yudafɔ kenke yi kase mínlɛ mɔ ǝsuǝ ola idu lǝ mɔ sikpefi lefe lǝ mɔ umǝ ku lǝ Yerusalem tsya .
Lǝ bɔɔtɛyi ɔnukualɛɛ , nko seka mísiǝ nkpǝ fe Farisinyǝ itsyi taa mɔ sikpefi lefe nɛ . Nya Yudafɔ eto afi ku akpa kpe ale eso nsumu bamba saa eto ale kenke .
Lǝ nyaso ete béfi etiki nyamfo banlɛ butǝkǝ mɛ lǝ ǝsuǝ nɛ lǝ kase mińyǝ minlɛ kusu bobe itǝ kɛnyɛ ka Onanto lɛtɛyi bo bana mǝ utsyǝ eso .
Israelfɔ eto lefosi atobi ǝnuǝ nnya kenke lǝ bokplatsya kekleke kǝtsyǝ ku kakɔmi bǝ lǝ mǝ tsya lǝ bǝnyǝ kusu ko minlɛ bobe mfo . Bo Oka Sɛɛ , nyamfo eso Yudafɔ nlɛ mɛ kɛnyɛ bola kǝtǝkǝ mɛ etiki lǝ ǝsuǝ nɛ .
Beso ele bǝ ilǝ bǝ mi mba nkpe mfo kenke fo bɛnɔ biǝ Onanto aatakasǝ bǝkpǝnkpǝ ?
“ Lefe nǝ léfe mmǝǝ , mfi nnya ntǝkǝ lǝ mɔ ǝsuǝ miǝ muuyifo lesa saa nǝ moofo lǝ nńyǝ lǝ Yesu wǝ ni Nasaretnyǝ eto mba ntǝkǝko wǝ lǝ ǝsuǝ .
Yudafɔ eto besumunyǝ ninǝ ǝtǝ mɛ ǝsuǝale bǝ mmuǝ betidi kɛnkɛ kpǝ nkpe lǝ diyo lǝ Yerusalem . Nya mba bálo lǝ mǝ nti tsyaa , íyifo mɔ lelabi bǝ ibǝ nko
Ntǝkǝko mǝ nya mínkpɔ mǝ nya mínte mǝ ohiã ɛyɛ isu kǝmǝ bamba ka letsyo kulaa tsya . Nya míntǝ miǝ beyifo mǝ asafimfi lǝ Yudafɔ eto ntsyakɔ kenke . Nya míńyǝ mǝ lǝ ǝsuǝ ku lɛblɔfi miǝ bedi mbusiotiki nnya dińyǝ lǝ Yesu ǝsuǝ .
“ Nko eto ditsyǝbi ǝsuǝ minkɛ minyɛ mintɔ lǝ Damasko ku ǝsuǝale fe kase besumunyǝ ninǝ dítǝ mɛ .
Bo Oka Sɛɛ , kase minyɛ kusu lǝ kakɔmi eto lefosi ǝnuǝ lefee , nnyǝ diyǝnde nǝ lekpa lenso mfenti eto kofe ditsyi kato nya lékpo létsyilama bonko mba nyɛ bɔntɔ .
Nya mfó se bomblɛ dídu bɔ́nɔɔ , nnɔ ɔkɔɛ utsyuǝ lǝ Yudafɔ eto sele ǝsuǝ nlɛ bɔtɛyi nkǝ , ‘ Saulo , Saulo , beso fǝńyǝ mɛ lǝ ǝsuǝ nko ? Lǝ áta biyu kokpaa , fǝ kosate ete loofo lefabe . ’
“ Nya míntɔ wǝ minkǝ , ‘ Bonamute , owoe fe ni ? ’ “ Nya ɔkɔɛ ǝmǝ lɛtɛyi nkǝ , ‘ Mɔ ni Yesu wǝ fanlɛ bɔkpɔnko kekleke .
Mɔmɔɔ , taka ǝńyǝ ! Se mínkǝlǝkǝ ǝsuǝ mínte fǝ esoo , muufi fǝ nyifo mɔ uyifoyifo . Ɛbɔtɛyi kawunsiǝ eto betidi kenke lesa nǝ fǝnyǝ mfo ku asa nnya muukǝlǝkǝ nkate fǝ .
Nya kaka minlɛ fǝ botsyesee , moose fǝ , nlǝkǝ fǝ ntsyiko lǝ fǝ betidi ku lǝ bele bamba tsya nti .
Muutǝ asini mǝ ǝnǝmi nnya luutǝ bǝ ebulǝkǝ mǝ etsyiko lǝ Obonsam eto ǝsuǝale ku ketuntu ka bankpe ǝsuǝ bǝ lǝ bafo Onanto eto ǝsuǝale ku diyǝnde nǝ ǝsuǝ onkpe banɔ . Bǝ lǝ Onanto lǝ ufi mǝ abua ɔtsyɛ mǝ itǝ bǝ lǝ bǝnyǝ kǝsiǝkɔ kato fe mba úlǝkǝ óboko wǝ akɔ báfiani mba úlǝkǝ utsyǝ itsyise báfo mɛ bánɔ eso . ’
“ Lǝ nyasoo , Oka Agripa , nyamfo eso mányɛ buyifo lǝ nnya Onanto dílǝkǝ óte mɛ itsyi kato ǝsuǝ nɛ .
Ntsyiko Ditiki Sɛɛ nǝmǝ budi kate Damaskofɔ lǝ nnya kama Yerusalemfɔ , lǝ nnya kama Yudafɔ kenke ku mba lenni Yudafɔ tsya miǝ besinkli lǝ mǝ abua ǝsuǝ lǝ befi mǝ ǝsuǝ bǝtǝ Onanto , lǝ bate lǝ mǝ asayifoyifo ǝsuǝ bǝ bátsyi báwuninsǝ sitinti .
Nyamfo eso Yudafɔ dímuǝ mɛ lǝ Yudafɔ eto Disumuyo nɛ . Nya bála bǝ eni baalo mɛ .
Fɛɛ Onanto ǝlǝkǝ mɛ utsyiko lǝ mǝ ani . Nyaso minsi minkpe nkpǝ minlɛ adansiɛ nyamfo budi kate mi beninǝ ku betidi kenke tsya nɛ . Lesa nǝ minlɛ bɔtɛyi mfoo , nnya tututu ni nnya Onanto eto bǝnyɛlǝkǝtidi ku nnya Moses lɛtɛyi bǝ yuubǝ itǝ nɛ .
Nnya ni bǝ Nwǝ Onanto Lékpo Ɔhile Utsyǝ ebubǝ unyǝ kanyi . Nya wǝ ni utidi tutɛ wǝ lootaka utsyi ɔkɔmǝ ubǝ , nya wǝ luunǝ diyǝnde oboko Yudafɔ ku mba lenni Yudafɔ kenke . ”
Lamfolamfoo , Festo áfa ɔ́tɛyi nkǝ , “ Paulo , disi ábia fǝ ! Fǝ sikuente kplɛ siamǝ ábiasǝ fǝ disi ! ”
Nya Paulo lɛtɛyi nkǝ , “ Ububutidi Festo , disi mambia mɛ . Biemfi ditiki nǝmfo fe ayɛtiki . Etiki tinti minlɛ bɔtɛyi .
Sitinti , Oka Agripa yi etiki nnya minlɛ bɔtɛyi mfo . Nyaso minlɛ wǝ etiki budinko ku utu faa nɛ . Mfo nnɔ miǝ nyamfo eto kulesa menyifo wǝ akulasa , uyi nnya lesa saa .
Oka Agripa , áfo nnya Onanto eto bǝnyɛlǝkǝtidi lɛtɛyi ánɔ ? Nyi miǝ áfo mǝ ánɔ . ”
Nya Agripa lɛtɔ Paulo nkǝ , “ Ala fǝ ntsyi nwuninsǝ mfiani Ukristonyǝ lǝ lefe kliminti nǝmfo ǝsuǝ ? ”
Nya Paulo dítǝ mbuayɛ nkǝ , “ Lefe kliminti dini o-o , lɛkɛntsyɛ dinii , nlɛ ola boto mmi minkǝǝ , mi mba nkpe mfo kenke tsyi bɛwuninsǝ fe mintsya kǝ . Fɛɛ biunyǝ kanyi bakpe mi amana fe kase mɔ nlɛ bunyǝ mǝ ! ”
Nya Oka Agripa ku Festo ku Bernike ku betidi bamba bamfó kenke létaka bǝńyǝ .
Nya se bataka bábɔ lǝ mfoo , bákpe disi lǝ Paulo eto ditiki nǝmfo ǝsuǝ bátɛyi bǝnkǝ , “ Utidi ǝmfo menyifo lesa saa bua nǝ ele bǝ balo wǝ nye bakpe wǝ lǝ diyo . ”
Nya Agripa lɛtɛyi Festo nkǝ , “ Eni boofo wǝ boyani lenni nya úkefi ditiki nǝmfo útsyǝ Okankplɛ Kaisare lǝ ǝnǝmi eso . ”
Nya lefe nǝ báse uyi bǝnkǝ ele bǝ busu Roma lǝ Italiaa , bákpa Paulo ku mba bákpe lǝ diyo ku babamba bákpe lǝ omamanyǝ ninǝ wǝ baakpo Yulio eto ani . We ni Okankplɛ eto bamamanyǝ eto ditsyukpa eto uninǝ .
Nya búfi ɔklɔ wǝ dítsyi Adramitio nya útǝ ǝnǝmi Asia eto lekpake eti . Nya bo ku Makedonianyǝ wǝ baakpo Aristarko wǝ ditsyi Tesalonika dísiǝ lǝ ɔklɔ ǝmǝ .
Nya lefe nǝ kale dísiǝǝ , bóyo Sidon eto lekpo kɛnyɛ . Mfó Yulio dítǝ Paulo kusu kafo faa nkǝ usu umǝ lǝ usu unyǝ wǝ bayɛtsyuǝ itǝ lǝ bǝtǝ wǝ asa nnya wuufi ɔyɛ kusu .
Nya se busi búdu mfóo lǝ ɔklɔ ǝsuǝ nya lǝ kase ufiebi ǝmǝ lɛkɛ kɛnyɛ ale esoo , bɔyɛ Kipro eto Ɔnwɛdukue eti kaka bɔ́bɔ lǝ ufiebi ǝmǝ ǝsuǝ .
Nya se bófe mfóo , bɔ́yɛ lǝ Kilikia ku Pamfilia eto lekpo kɛnyɛ , nya búsu búńyǝ lǝ umǝ wǝ baakpo Mira lǝ Likia eto lekpake .
Lǝ mfó omamanyǝ ninǝ wǝ nyɛnko bo ǝnyǝ ɔklɔ utsyuǝ wǝ ditsyi Aleksandria ɔntɔ lǝ Italia eto kasɔ . Nya útǝ búsiǝ lǝ wǝ .
Nya lǝ eyi kpǝ eto kamaa , ílǝ fɛ búsu bóyo umǝ wǝ baakpo Knido . Nya lǝ ufiebi wǝ nlɛ bɔsɔ kekleke esoo , bóamfo bɔyɛ kesu sɛtɔ . Nyaso se búdufǝ Salmonee , bɔ́tsyi bɔ́yɛ búsu Kreta ɔflɔ kaka kasɔ kamǝ díti ufiebi ǝmǝ eso wánkɛ kɛnyɛ ale .
Disiale fɛ bɔ́yɛ búsu búdufǝ kaka baakpo Ɔklɔ eto Kǝńyǝnkɔ ka lɛlɛkɛ ka dimensitsyo ku umǝ wǝ baakpo Lasea .
Nya se búkedi eyi kpǝ lǝ kusu ko bɔnyɛ esoo , Yudafɔ eto kɛnyɛ leklefe ébofe . Nya bɔyɛ lǝ ntu ǝsuǝ lǝ lefe nǝmfo ebubǝ ɛkɛ ale eso . Lǝ nyamfo esoo , Paulo álɛ mǝ kɔlɛ nkǝ ,
“ Boanto mǝǝ , nnyǝ minkǝ bo kusu bɔyɛ idu mɔmɔ ɛntɔ ǝbǝ ale bɔkɛ kaso , itsyise ɔklɔ ǝmfo ebudufǝ lǝ bulǝ ǝsuǝ , nya asa kpǝ ku betidi tsya ebɔtsylɔ . ”
Fɛɛ bamamanyǝ eto uninǝ ǝmfo áfo ɔklɔ ǝmǝ eto okanka ku ɔklɔ sate eto lesa nǝ bátɛyi ɔ́nɔ enso nnya Paulo lɛtɛyi .
Nyaso se ɔnwɛkǝtsyǝkɔ kamǝ mánlɛkɛ itǝ lefe kentsyɛ se lɛyɔ lefe nlɛ bubǝ esoo , mba wǝ ku mǝ nyɛ kusu átɛyi bǝnkǝ bala bǝ baayɛ besu bedufǝ Foinike bomu . Mfoti ebɔlɛkɛ itǝ mǝ bɔkɛ lǝ lɛyɔ lefe nǝmǝ . Itsyise Foinike eyifo umǝ lǝ Kreta eto kasɔ eto kaka kakɔlɔ kpǝ lǝǝtsyǝ ɔnwɛ nnya leeti ufiebi kusu lǝ kofe eto diyo kedufǝkɔ eti .
Lǝ lefe nǝmfó ufiebi sɛɛ utsyuǝ etsyiko bɔsɔ ketsyi Ɔnwɛdikue eti , nya iyifo fe yɔɔlɛkɛ itǝ kusu bɔyɛ . Lǝ nyaso bǝmuǝ ǝsuǝ nya bédu báyɛ lǝ Kreta ɔflɔ .
Fɛɛ lamfolamfoo , ufiebi bua utsyuǝ ko dítsyiko bɔsɔ itsyi lǝ kodiani eto lekpake itsyi lǝ Kreta eti .
Nya ɔ́sɔ útsyi ɔklɔ ǝmǝ eto sɛtɔ óbesǝ kato . Bala bǝ lǝ yɔɔlɛkɛ lǝ batsyi ɔklɔ ǝmǝ eto ǝnǝmi bawuninsǝ besuko kasɔ eti , tsya bamfo . Nyaso báyani wǝ nya ufiebi ǝmǝ lɛsɔ útsyi wǝ ɔ́yɛnko .
Nya kama kamaa , búsu búnyǝ kabiɔnkɔ sɛkɛ kǝtsyuǝ lǝ kasɔ ka ntu letsyilama ka baakpo Kauda eto kutsyǝ kɔni . Nya disiǝale fɛ bófo bo ɔklɔ kɛkɛ ǝmǝ botsyasǝ lǝ ɔkplɛ wǝ ǝsuǝ bunsi .
Nya se bǝnyǝ bǝ bulǝ saa ensibǝǝ , béfi kekuǝ bákle ɔklɔ kplɛ ǝmǝ tsya . Báte sikpi bǝnkǝ ufiebi ebɔsɔ utsyi wǝ usu okpe lǝ kota eto kɔwunimi bua ǝsuǝ lǝ Libia eto lekpo kɛnyɛ . Nyaso bábokosǝ ufiebi nto mfia bo bátsyasǝ lǝ ɔklɔ ǝmǝ ǝsuǝ kasɔ . Lǝ nyamfo eso ufiebi ǝmǝ ǝnǝ wǝ ɔ́yɛnko .
Se kale dísiǝ fɛ ufiebi ǝmǝ dímanyɛ tɔ bɔsɔɔ , bétsyiko bikǝ bia nkpe lǝ wǝ kafo bulǝkǝ kato kakpe lǝ ntu ǝsuǝ .
Nya lǝ diyi tsyǝfǝ ǝsuǝǝ , bétsyiko ɔklɔ ǝmǝ eto biyifokǝ kpǝ tsya bɔsɛ kato kakpe .
Lǝ eyi kpǝ nnya dítǝkǝǝ , ufiebi ǝmǝ ásɔ kekleke isi eso itǝ bǝ bóǝnyǝ kofe nye befandebi . Nya itǝ bǝ bo kpǝ ménsibe kusu boǝ busi bɔɔkɛ nkpǝ kon !
Nya lefe kpǝ ǝbǝ léfe bankɛ kɔni bendi lesa , mfó Paulo létaka úńyǝ lǝ mǝ ǝnǝmi nya ɔ́tɛyi mǝ nkǝ , “ Mɔ bayimi , lǝ nnya ete bɛnɔ mɔ etikii , eni bóendu lǝ Kreta , enni asa nyamfo kenke mǝmbǝ itsyǝ bo mmǝ .
Nyaso nlɛ mi lekpakpa tinti minkǝ bekpe utu , ɔklɔ ǝmǝ ebonya , fɛɛ bo kuutsyuǝ saa embukpǝ !
Itsyise kǝnǝ ku ketsyee , Onanto wǝ mbǝ mɛ ini wǝ meesumuu , wǝ ɔtɔnkpe ǝbǝ úńyǝ mɛ lǝ ɔflɔ .
Nya ɔ́tɛyi mɛ nkǝ , ‘ Paulo , mensite sikpi . Ele bǝ efi fǝ ditiki ǝsuko Kaisare ǝflɔ ! Itsyise Onanto kpe kafo ɛkpɛ , úńyǝ fonko mba nyɛ kusu kaminsǝ eso mi kutsyuǝ saa embonya . ’
Nyaso mɔ betidi , bimuǝ utu bɛlɛ ! Mfo Onanto nnɔ , lesa saa ebubǝ itǝ fe kase ɔ́tɛyi mɛ .
Fɛɛ ele bǝ ɔklɔ ǝmǝ su ɔsi lǝ kɔwunimi ǝsuǝ lǝ kasɔ ka ntu letsyilama . ”
Nya ufiebi dísukosǝ bɔsɔ ketinkǝsǝ bo sɛtɔ ku kama lǝ Adria eto lekpo ǝsuǝ itǝ lefosi eyi ana . Nya lǝ lefosi diyi nale eto ntsyentii , bo ɔklɔ ǝmǝ eto beyifoyifo ebu bǝnkǝ bɔɔnyi bafi kasɔ kǝtsyuǝ .
Mfo nya bésusu ntu bomǝ eto letsyobi bábe , nya bǝnyǝ bǝnkǝ ntu bomǝ eto letsyobi eyifo fe akpa kolofa akpafosi ǝnuǝ . Nya se besi báyɛ bésu sɛtɔ sɛkɛɛ , besi bésusu nya bǝnyǝ bǝ ntu bomǝ eto letsyobi eyifo akpa afosi ɔwɔnɔmbǝ .
Nya se báte sikpi bǝnkǝ ufiebi ebɔsɔ utsyi ɔklɔ ǝmǝ usu ɔsɔ lǝ abansǝ ǝtsyuǝ ǝsuǝ esoo , báyani bitu bena bia nkpe kalende tinti lǝǝmuǝ ɔklɔ kǝńyǝnsǝ lǝ kalebe kani . Nya bǝńyǝ nya bákato ola kekleke bǝ kale lǝ kǝsiǝ mlǝ .
Nyaso se ɔklɔ ǝmǝ eto beyifoyifo léla bǝ lǝ betsyetsyi bedu esoo , bǝlǝkǝ ɔklɔ kɛkɛ ǝmǝ bǝtǝkǝ lǝ ntu ǝsuǝ nya báko bátɛyi bǝnkǝ bála bǝ babe lǝ ɔklɔ kplɛ ǝmǝ eto sɛtɔ sia bákpe bitu bia nkpe kalende ebofo ɔklɔ ǝmǝ bumuǝ kǝtsyǝ .
Fɛɛ Paulo átɛyi bamamanyǝ ku mǝ uninǝ nkǝ , “ Lǝ betidi bamfo mankɛ lǝ ɔklɔ ǝmfo kafoo , biukpǝ . ”
Nyaso bamamanyǝ bamfo ála ukuǝ wǝ lɛkɔbe ɔklɔ kɛkɛ ǝmǝ ɔnlɛ , nya báyani wǝ bákpe lǝ ntu bomǝ ǝsuǝ .
Nya lefe nǝ kale nlɛ busiǝǝ , Paulo álɛ mǝ lekpakpa nkǝ mǝmblɛ di lesa . Nya usi ɔ́tɛyi mǝ nkǝ , “ Eyi lefosi ana nɛ se bɔkɛ lǝ bulǝ ǝsuǝ nya mi kuutsyuǝ saa ménsifi tɔ kulesa okpe kɛnyɛ .
Lǝ nyaso nlɛ mi lekpakpa minkǝ , bidi lesatsyuǝ lǝ binyǝ ǝsuǝale itǝ bǝ biembukpǝ . Itsyise lɛ ɔsɔsɔ ɔni embusiǝ lǝ mi ǝsuǝ . ”
Nyaso Paulo éfi didisa , nya se ɔ́sɔ Onanto ani lǝ mǝmblɛ eto ǝnǝmi mfóo , úbudi lesa nǝmǝ ditsyuǝ údi .
Lamfolamfoo , utsyuǝ saa eto utu ǝsiǝǝ kasɔ nya mǝmblɛ dítsyiko lesa nǝmǝ budi .
Betidi ba lɛkɛ lǝ ɔklɔ ǝmǝ kafo eyifo betidi alofa ǝnuǝ awosi akuanse ku ekua .
Nya se bédi bálosǝǝ , betidi bamǝ esi bǝlǝkǝ bidikǝ bia kenke díbu lǝ ɔklɔ ǝmǝ kafo bákpe lǝ ntu ǝsuǝ , itǝ bǝ ɔklɔ ǝmǝ átaka kalende .
Lefe nǝ kale dísiǝ kakpaa , bǝnnyǝ lekpo kɛnyɛ bǝtsyǝ lekpo mfó . Fɛɛ bǝnyǝ ɔklɔ eto ɔnwɛkǝtsyǝkɔ kǝtsyuǝ lǝ lekpo kɛnyɛ mfó kaka beebu bǝ yɔɔlɛkɛ bǝ bayɛ lǝ besu bǝńyǝnsǝ ɔklɔ ǝmǝ .
Nyaso bala kekue ka lɛkɔbe bitu bia lǝǝmuǝ ɔklɔ kǝnyǝnsǝ , nya bányankli kekue ka lɛkɔbe ɔklɔ ǝmǝ eto nnya laate wǝ kusu lǝ ɔlɛ bɔyɛ . Nya bábesǝ ɔklɔ ǝmǝ eto mfia bo ufiebi leetsyi itǝ lǝ ufiebi ǝmǝ lǝ unǝ mǝ ɔyɛnko usuko .
Nya se báyɛ bantɔɔ , ɔklɔ ǝmǝ ésu ɔ́si lǝ kɔwunimi ǝsuǝ itǝ bǝ wénsifo bɔyɛ bio . Nya se ufiebi tsya nlɛ bɔsɔ kǝkǝ wǝ kama esoo , óba úsensǝ kenke .
Nya se bamamanyǝ bamfo díbu bǝ mba bákpe lǝ Aba eto diyo bamǝ ebutsyetsyi beduu , bǝlǝkǝ nsusu bǝ lǝ basɔ mǝ balo .
Fɛɛ se mǝ ɔtɔnkotɔnko ǝmfo léla nkǝ woafo Paulo lǝ nkpǝ esoo , wántɔnɔ ku mǝ . Nyaso útǝ kusu nkǝ nwǝ kee loofoo , lǝ basa bedufǝ lǝ ntu bomǝ ǝsuǝ lǝ bake babɔ .
Nya mba luubu tsyaa , lǝ bǝsiǝ lǝ ɔklɔ ǝmǝ eto kǝtsyǝ ku lesa nǝ kee loofo mǝ butsyi kayɛnko lǝ ntu bomǝ ǝsuǝ kabɔsǝ kesuko utuflɔ . Lǝ nyaso bomblɛ éyifo nko nya bɔ́bɔ búsu lekpo kɛnyɛ mfó , bo kutsyuǝ saa ménkpǝ .
Lefe nǝ bɔ́bɔ bófe lǝ bulǝ bomǝ ǝsuǝǝ , búsu bóte boǝnkǝ mfó ni kasɔ ka ntu letsyilama baakpo Malta .
Nya kasɔ kamfo eto betidi léfo bo kukɔnɔ . Lefe nǝmfo eyifo ɔsɔmi ku lɛyɔ lefe , nyaso bátsyaka ute kplɛ lǝ lekpo kɛnyɛ bǝtǝ bo nya báfo bo kukɔnɔ .
Nya lefe nǝ Paulo nlɛ atɔni ǝtsyuǝ bɔsɛ lǝ ubǝ okpe lǝ ute ǝmǝ ǝsuǝ , owa utsyuǝ ko lɛbɔ lǝ atɔni nyamǝ nti itsyi lǝ ute ǝmǝ eto lɛyilabi eso , nya óbe ɔ́yɛ ókle Paulo eto kɔni .
Nya se mfó eto betidi dínyǝ bǝ owa ǝmfo faka lǝ wǝ kɔni ǝsuǝ , bátɛyi bǝnkǝ , “ Utidi ǝmfo eyifo nwǝ laalo betidi . Nyaso itǝ bǝ ɔbɔ utsyi lǝ lekpo eto ukpǝ kǝmiǝ tsyaa , bo Ufiǝ ɔnukualɛ embɔtɔnɔ nkǝ usiǝ nkpǝ . ”
Nya Paulo lɛwunya wǝ lǝ wǝ kɔni ókpe lǝ ute ǝmǝ kǝmiǝ nya kulesa saa ményifo wǝ tsya .
Nya betidi ba díńyǝ banlɛ wǝ bobee , díbu bǝ wɔɔfɔ nye wɔɔsɔ kasɔ ukpǝ lamfolamfo . Nya se bǝńyǝ bábe wǝ ɛklɛɛ fɛ kulesa mǝmbǝǝ , bétsyi mǝ nsusu lǝ wǝ ǝsuǝ báwuninsǝ nya bátɛyi bǝnkǝ ufiǝ utsyuǝ uni .
Nya kaka búsu bɔ́yifǝ mfóo , éyifo kasɔ ka lɛfi Oka Publio eto diyo . Nya oka ǝmfo tsya léfo bo ku disuǝyuǝ , nya óbe bo itǝ eyi ǝtsyǝ sɔ̃ɔ̃ .
Lǝ lefe nǝmfo tututu , Publio eto anto ánɔ bufi . Atikesi ǝmuǝ wǝ , nya ɔnlɛ kafo boto tsya . Nya se Paulo dísu wǝ ɔflɔ lǝ diyo nya óto ola nya úfi ani útǝkǝ lǝ wǝǝ , bufi bomǝ áyɛ wǝ .
Se bánɔ bǝ bufi bomǝ áyɛ wǝǝ , befimfi ba kenke nkpe lǝ kasɔ kamǝ mǝmblɛ ábɔ bǝbǝ , nya Paulo létsya mǝ .
Nya lǝ eyifosa nyamfo esoo , bátsyɛ bo asa kpǝ . Nya se lefe léyo bǝ budu mfoo , báboko bo asa kpǝ bǝ bufi bɔyɛ kusu .
Búsiǝ mfó éfo afa ǝtsyǝ fɛ búdu . Lefe nǝ bɔnlɛ buluu , búsiǝ lǝ ɔklɔ wǝ baakpo bǝnkǝ Bafimfi Eto Bǝfiǝ wǝ dítsyi Aleksandria wǝ díbǝ úńyǝ lǝ kasɔ kamfó lǝ lɛyɔ lefe nǝmǝ mfó .
Se búdu mfóo , umǝnkplɛ wǝ búsu búńyǝ ni Sirakusa . Nya búsiǝ mfo tsya eyi ǝtsyǝ .
Se búdu mfóo , bɔyɛ búsu búdufǝ Regio . Nya se kale dísiǝǝ , ufiebi sɛɛ etsyiko bɔsɔ ketsyi bo kama wǝ lɛwunsǝko bo , wǝ lékpa bo úsuko Puteoli lǝ diyi nuǝfǝ ǝsuǝ .
Nya mfóo , búsu búnyǝ mba bafokanɔfɔ bǝtsyuǝ , nya bálɛ bo lekpakpa bǝ busiǝ lǝ mǝ ɔflɔ eyi akuanse . Lǝ nyamfo eto kama se búdu mfóo , búsu búdufǝ Roma .
Nya se bayimi ba nkpe lǝ Roma tsya lɛnɔ bǝ bokpe kusu bɔlɛ bubǝǝ , bǝtsyuǝ ba dítsyi faa ǝbǝ bákɔ lǝ bo lǝ Apia eto asi . Nya bǝtsyuǝ tsya díbǝ bákɔ lǝ bo lǝ kaka baakpo Nsɔnɔkɔ Ntsyǝ . Se Paulo dínyǝ mǝǝ , ɔsɔ Onanto ani , nya isi ékpe wǝ nkɛale enso .
Nya lefe nǝ búsu búdufǝ Romaa , bǝtǝ Paulo kusu bǝ úsiǝ kaka woala . Nya bǝtǝ kusu bǝ bamamanyǝ bamǝ eto ɔni kase wǝ .
Lǝ eyi ǝtsyǝ kamaa , Paulo ákpadi Yudafɔ eto batɔnkotɔnko ba nkpe lǝ mfó kenke bǝbǝ básɔ lebo . Se bátsyaa , ɔ́tɛyi mǝ nkǝ , “ Mɔ bayimi , Yudafɔ ba nkpe lǝ Yerusalem dímuǝ mɛ nya befi mɛ bésu bǝtǝ Romafɔ eto Aba bǝnkǝ okponko mɛ lekpo lǝ lefe nǝ eto lefe nǝ ményifo bo Yudafɔ eto kutsyuǝ saa kulesa nye ńta bo banamǝ eto lekpa saa mbu .
Romafɔ bamfó ákponko mɛ lekpo nya bála bǝ lǝ bayani mɛ . Itsyisee , bǝnnyǝ lesa nǝ ǝsuǝ bɔɔyɛ balo mɛ nye balo mɛ dikpi fe kase Yudafɔ eto beninǝ ba dimuǝ mɛ lela .
Nya lefe nǝmfo se Yudafɔ bamfó dímantɔnɔ lǝ nyamfó ǝsuǝǝ , ɔ́tɔnɔ nkǝ ntɛyi mǝ lǝ nla miǝ bakpa mɛ lǝ nsu nnyǝ Okankplɛ Kaisare kosate ɔflɔ . Nya yenyifo mɔ lelabi miǝ maala bo kasɔ eto betidi kɛnyɛ .
Nyamfo eso mínkpadi mi lǝ ndiko mi etiki nɛ . Itsyise Nwǝ Onanto Lékpo Ɔhile Utsyǝ ini Israelfɔ kenke eto nwǝ banlɛ kusu bobee , wǝ ni nwǝ mimfo minɔ miǝ wǝ ni nwǝ eso baakpe mɛ lǝ amana ǝsuǝ nɛ . ”
Nya bátɛyi wǝ bǝnkǝ , “ Bo alɛɛ , bóamfo tɔ kulesa itsyi lǝ fǝ ǝsuǝ . Nya bóamfo kukue nye kɛnyɛ bua saa lǝ fǝ ǝsuǝ itsyi lǝ bayimi ba dítsyi Yudea bǝbǝ bo ɔflɔ .
Fɛɛ bola boǝ boanɔ lesatsyuǝ itsyi lǝ lesa nǝ fáfo fánɔ mfo ǝsuǝ . Itsyise sintintii , baantɛyi kulesa sɛɛ sa itsyi lǝ ditsyukpa nǝmfo ǝsuǝ ku kalebe saa . ”
Nyaso bǝtsyǝ wǝ diyi lɔni , nya betidi kpǝ díbǝ wǝ ɔflɔ . Mfo nya údi mǝ etiki itsyi lǝ Onanto eto sekakedikɔ ǝsuǝ . Nya ókpa mǝ nsusu úsuko kaka Moses ku Onanto eto bǝnyɛlǝkǝtidi lɛwɔni asa bǝtsyǝ itsyi lǝ Yesu ǝsuǝ . Nya údi mǝ etiki idu lǝ olesiǝ isu ese lǝ ditsyitsyo lefe .
Nya betidi bǝtsyuǝ lǝ mǝ nti léfo wǝ bánɔ , fɛɛ bǝtsyuǝ tsya dímamfo lesa nǝ ɔ́tɛyi banɔ .
Nya etiki nyamfo léboko kǝnǝ lǝ mǝ nti . Nya se banlɛ busǝnsǝ keluu , Paulo átɛyi mǝ etiki fɛfɛ nǝmfo nkǝ , “ Ɔnukualɛ uni bǝ Lɛwɔnɔ Kɛnkɛ lɛyɛ lǝ Yesaya ǝsuǝ nya ɔ́tɛyi bo banamǝ bǝnkǝ ,
‘ Bisu bikatɛyi Yudafɔ bǝnkǝ , “ Biɔnɔ fɛ biǝmbɔnɔ kasɔ , nya buinyǝ nya biǝmbunyǝ fɛ bisu bete . ”
Itsyise betidi bamfo eto ketu kpe ale , nya mǝ ato etidi , nya béti mǝ ǝnǝmi tsya . Lenni nko innii , eni ele bǝ mǝ ǝnǝmi nnyǝ , nya mǝ ato tsya ebɔnɔ , nya mǝ nsusu tsya ebokpa kɛ̃ bǝ lǝ batsyi bawuninsǝ lǝ bǝbǝ mɔ ɔflɔ bǝ lǝ mɔ , Onantoo , lǝ ntsya mǝ . ’ ”
Nya Paulo lélosǝ wǝ etiki nyamǝ nkǝ , “ Ele bǝ ntɛyi mi lǝ bete biǝnkǝ , ditiki nǝ Onanto luufi ofo betidi lǝ nkpǝǝ , béfi ni bésuko mba lenni Yudafɔ . Nya mǝǝ , boofo ni banɔ ! ”

Nya Paulo lɛkɛ mfoó alɛ ǝnuǝ lǝ diyo nǝ ófo úkafó kayo , nya úkafo betidi ba kenke ba díkǝbǝ wǝ ɔflɔ .
Óbe Onanto eto sekakedikɔ letsya ku wǝ utu ku ǝsuǝale útǝ mǝ , nya óte mǝ asa nnya lɛyɛ lǝ Bonanto Yesu Kristo ǝsuǝ . Nya kutsyuǝ saa ménti wǝ kusu .
Mɔ , Paulo , wǝ ni Yesu Kristo eto uyifoyifo , nya mini nwǝ bátsyese ku Onanto dílǝkǝ nkǝ mbé wǝ Ditiki Sɛɛ letsyaa , mɔ ni nwǝ lɛwɔni kukue komfo nɛ .
Onanto eto Ditiki Sɛɛ nǝ ɔ́tɛyi wǝ bǝnyɛlǝkǝtidi ba úlǝkǝ útsyǝ nkǝ wuulǝkǝ ote kawunsiǝ fe kase báwɔni bákpe lǝ Awɔnisa Kɛnkɛ eto Kukue ǝsuǝ .
Katɛyiketsye kamfo etsyi lǝ Onanto eto Ubi wǝ ni Bonamute Yesu Kristo ǝsuǝ . Bále wǝ fe kawunsiǝ kamfo eto utidi wǝ ni Oka David eto kafo eto ubi .
Nya ɛyɛ lǝ Lɛwɔnɔ Kɛnkɛ ǝsuǝǝ , Onanto ǝlǝkǝ wǝ óte betidi lǝ wǝ ǝsuǝale ǝsuǝ nkǝ wǝ ni wǝ ubi wǝ ótakasǝ utsyiko ɔkɔmǝ .
Nya ɛyɛ lǝ Kristo ǝsuǝǝ , Onanto ǝnyǝ bo kaminsǝ nya úfi bo úyifo wǝ batɔnkpe itǝ Kristo bǝ lǝ butǝ kawunsiǝ eto betidi lǝ bafo wǝ banɔ lǝ beyifo wǝ lelabi .
Nya mimba nkpe lǝ Roma tsya , eyifo betidi ba Onanto lékpadi nkǝ bibǝ befiani Yesu Kristo eto bale .
Nyamfo eso minlɛ kukue komfo bɔwɔni kǝtǝ mi mba kenke nkpe lǝ Roma nya Onanto laala mi , nya ókpadi mi nkǝ , bibǝ befiani wǝ bale nɛ . Boanto Onanto ku Bonamute Yesu Kristo eto lefonǝ ku diyuǝ lǝ disiǝko mi .
Ditutɛɛ , nyɛ lǝ Yesu Kristo ǝsuǝ nlɛ mɔ Onanto ani bɔsɔ lǝ mi disi , itsyise kawunsiǝ eto betidi kenke ánɔ kase béfo Onanto bɛnɔ .
Onanto wǝ eto keyifo meeyifo ku kafo faa , nwǝ eto Ditiki Sɛɛ nǝ maabe letsya itsyi lǝ wǝ ubi ǝsuǝǝ , wǝ ni futsyǝ luulǝkǝ ote nkǝ maanta mi ǝsuǝ kulefe lǝ nlɛ ola boto nɛ .
Nya lefe saa nǝ minlɛ ola botoo , maalɛ Onanto lekpakpa minkǝ lǝ iyifo wǝ lelabii , lǝ nyǝ kusu lǝ mbǝ nyǝ mi lǝ lefe nǝmfo ǝsuǝ .
Iyifo mɔ lelabi kekleke bǝ lǝ mbǝ nnyǝ mi lǝ nwunsǝko mi lǝ lɛwɔnɔ ǝsuǝ bǝ lǝ binyǝ ǝsuǝale .
Lesa nǝ minlɛ bɔtɛyi mfo ni bǝnkǝ lǝ bokpe bo ǝsuǝ nkɛale lǝ lefe nǝmfo kemiǝ , lǝ mi bofokanɔ lǝ bokpe mɛ nkɛale , lǝ mintsya lǝ nkpe mi nkɛale .
Mɔ bayimi , nla miǝ bete biǝnkǝ iyifo mɔ ketsyue lǝ lefe kpǝ ǝsuǝ bǝ lǝ mbǝ mi ɔflɔ , fɛɛ yǝntǝ mɛ kusu nko . Iyifo mɔ lelabi bǝnkǝ nwunsǝko betidi lǝ bafo Kristo banɔ lǝ mi nti fe kase mínyifo lǝ betidi ba lenni Yudafɔ bamba nti .
Nko eto keyifo kamfo eyifo lesa nǝ ele bǝ nyifo ntǝ utidi saa , Grikifɔ ku mba lenni Grikifɔ , ku betidi ba nyi ekue ku mba lenyi ekue tsya .
Lǝ nyamfo eso maabɛbɛ kekleke bǝ mbǝ ntɛyi mi mba nkpe lǝ Roma tsya Ditiki Sɛɛ nǝmfo .
Ditiki Sɛɛ nǝmǝ eto bɔtɛyi anlɛ mɛ kofani , itsyise iyifo Onanto eto ǝsuǝale nya lǝǝtǝ utsyuǝ saa wǝ laafokanɔ lǝ unyǝ nkpǝ . Yudafɔ ni betutɛ ba lɔɔnɔ fɛ mba lenni Yudafɔ lǝ bǝtǝkǝ .
Ditiki Sɛɛ nǝmfo ǝǝlǝkǝ kusu sɛɛ ko lǝǝlǝkǝ Onanto eto lelabi kate . Nya kusu sɛɛ komfo etsyi lǝ bofokanɔ ǝsuǝ idu lǝ kasɔ ketsyikokɔ isu ese lǝ kalosǝkɔ . Lǝ fe kase báwɔni lǝ Awɔnisa Kɛnkɛ eto Kukue ǝsuǝ bǝnkǝ , “ Utidi wǝ ke ni ɔsɛɛ lǝ Onanto eto ǝnǝmi ɛyɛ lǝ bofokanɔ ǝsuǝǝ , wǝ hã luusiǝ nkpǝ nɛ . ”
Onanto ǝǝlǝkǝ wǝ lɛblɔfi itsyi taa kato kate lǝ asa nnya dińyǝ wǝ ǝsuǝ ku asa bua eto eyifosa nnya leeti betidi kusu bǝ lǝ bayɛ ɔnukualɛ ǝmǝ kosate bote .
Wǝǝnyǝ ɔblɔ itsyise betidi ǝǝnyǝ Onanto eto asa nnya úyifo ketsye lekpo wuee . Itsyise Onanto kosate dílǝkǝ nnya wuee óte mǝ .
Itsyise idu lǝ lefe nǝ Onanto díyifo kawunsiǝǝ , asa nnya kenke úyifo utsyǝ lǝ kee , ǝǝlǝkǝ Wǝ ǝsuǝale manlo nnya boǝnnyǝ ku wǝ ditsyǝbi boǝnnyǝ ku bo ǝnǝmi kate . Nyaso kuutsyuǝ saa bio ǝmbofo bɔtɛyi nkǝ woamfo Onanto ɔnɔ .
Ite bǝ betidi yi Onanto tsyaa , beemfi dibu nǝ dińyǝ itǝ wǝ kǝtǝ wǝ . Nya baansɔ wǝ ani tsya . Lǝ nnya kɛnyɛɛ , asa bimba eto disi ete beebu . Nsusu sɛ saa ǝmbǝ mǝ nya mǝ nsusu leena tũũ .
Nya bǝǝnyǝ mǝ ǝsuǝ fe babesibe , fɛɛ bamumu beni .
Nya baayɛ Onanto wǝ ni nkpǝ kenke busumu , kefi atɛsǝ kǝtǝ asa bimba nnya lǝmbǝ nkpǝ . Beefi asa fe utidi nye baklɔbɛ nye bebuki akpa ana nye bebuki ba laakpi lǝ kasɔ fe owa eto okle kesumu bon .
Lǝ nyasoo , Onanto ǝlǝkǝ mǝ ani , nkǝ beyifo lesa nǝ kee baala . Nya beefi mǝ ǝsuǝ eto sinǝ keyifo asinsa ku afanisa ku mǝ betsyuǝ .
Nya beefi bidiatɛyitɛyi kǝtsyǝ lǝ Onanto eto Ditiki Sɛɛ nǝmǝ eto kɛnyɛ . Bomu lǝ kedi bufi kǝtǝ Onanto eto kɛnyɛɛ , beefi ke kǝtǝ asa nnya Onanto ǝmǝ díyifo . Fɛɛ Onanto kosate wǝ dińyǝ utǝ atɛsǝ lefe saa , wǝ ele bǝ besumu nɛ . Ibǝ itǝ nko .
Asa nyamfo eto okle eto buyifo eso Onanto léyani betidi bamfó nɛ , nya beeyifo asa nnya ni mǝ sinǝ eto alasa nnya lǝǝnǝ mǝ kakpe lǝ afanisa ǝsuǝ . Nya besio kulaa tsya laayani basani ketsye kesu kalabeko mǝ besiotsyuǝ nnya lanyɛ lǝ kusu ǝsuǝ .
Nya nko ke ini bǝ mǝ basani tsya laayani besio ketsye nya beeyifo afanisa nyamfo eto okle kalabeko bǝtsyuǝ fe sisǝ ku sisiǝ seka . Nya lǝ nyamfo esoo , Onanto ǝnǝ mǝ koto ko dińyǝ itǝ mǝ lǝ mǝ ditsyǝbi bua nǝ baate mfo eso .
Nya se báni bǝ bembokase asa nnya dińyǝ itǝ itsyi lǝ Onanto ǝsuǝ esoo , Onanto ǝlǝkǝ mǝ ani , nkǝ béyifo asa nnya dimalɛkɛ léfo mǝ nsusu kenke . Nya beeyifo asa nnya yanle bǝ beyifo .
Nya asa bua saa yifoyifo eto okle lefo mǝ nkpǝ kenke . Nya asa bua nyamǝ ni nsusu bua fifi , kunǝnkpǝ ku kabua eto bɔbɛbɛ kǝtǝ utsyuǝ . Nnya disi iyi mǝ nkpǝ ǝsuǝ ni kǝnǝnsɛ , betidilolo ku ekiti kpɔnkpɔ ku bidiatɛyitɛyi ku kekisi ku mǝ bǝtsyuǝ eto ketikimadidi .
Nya beedi etiki bua kabiasǝ mǝ bǝtsyuǝ eto aye . Beyifo betidi ba leekisi Onanto . Baaka bǝtsyuǝ , nya baabesǝ ǝsuǝ kato , nya baate ǝsuǝ . Nya baabɛbɛ kabua kǝtǝ bǝtsyuǝ lǝ esu kpǝ ǝsuǝ . Nya bǝǝmbu mǝ anto ku ambemǝ .
Beyifo betidi ba lenyi kasɛɛ lǝ kabua ǝsuǝ . Nya mǝ kosate eto lesa nǝ baatɛyi tsyaa , beenyifo lǝ nnya ǝsuǝ . Bakpe lefomfi nya bǝǝnnyǝ utidi kaminsǝ nya bankpe disiale .
Beeyi bǝnkǝ lǝ Onanto eto afi ǝsuǝǝ , betidi ba lǝǝsiǝ nkpǝ nkoo , Onanto ebolo mǝ dikpi . Fɛɛ mfe bǝǝńyǝ kekleke lǝ mǝ asa bua nyamfo buyifo ǝsuǝ nɛ . Nya inni nyamfo mate , bomu beekeko betidi ba leeyifo asa nyamfo tsya .
Nyaso , mɔ ɔyimi , fǝ nlɛ betidi bamba lekpo bokponko ? Niǝ , niǝ , niǝ inii , ǝmbofo bɔtɛyi fǝ , fǝ yɛ lǝ kusu sɛɛ ǝsuǝ . Lǝ álo fuutsyuǝ dikpii , nko ke foolo fǝ ǝsuǝ dikpi nɛ . Itsyise asa nnya beeyifoo , nnya okle ke fintsya leeyifo nɛ .
Buyi boǝ Onanto hã ni ɔsɛɛ nya okpe ǝsuǝale bǝ okponko betidi ba leeyifo asa nyamfo eto okle lekpo .
Nya lǝ fǝ mɔ ɔyimi , wǝ ni kawunsiǝ kamfo eto utidi wǝ leeyifo asa nyamfo eto kakle lɛ betidi bamba dikpi boloo , ebu fǝ ebofo butsyetsyi kedu lǝ Onanto eto lekpokponkpo ǝsuǝ ?
Nye ebu fǝ bimba ete ini bǝ Onanto leeyifo fǝ kafoɛkpɛ nya onkpe dibusǝ ku disuǝtsyǝ itǝ fǝ ? Enyi sitinti fǝ , Onanto eeyifo fǝ kafoɛkpɛ kamfo itsyise woala nkǝ woawunsǝko fǝ lǝ atsyi awuninsǝ .
Nya se fetidi ato , fáni fǝ ǝmbɔtsyi fǝ lɛkɔɛsi awuninsǝ esoo , fǝ kosate dítǝ Onanto lǝǝbǝ fǝ koto bunǝ kon lǝ diyi nǝ ǝsuǝ wookponko kawunsiǝ kenke lekpo tsyɔntsyɔ . Diyi nǝmfo nya wuulǝkǝ wǝ lefonyi ote nɛ .
Nya Onanto loobofo utsyuǝ sa kayo lǝ wǝ keyifo ka úyifo kumǝ ǝsuǝ .
Betidi ba laakpe otsyekle lǝ kasɛyifoyifo ǝsuǝ nya baabɛbɛ Onanto eto diyǝnde ku dibu ku nkpǝ manloo , Onanto ebutǝ mǝ nkpǝ manlo .
Fɛɛ betidi ba ini kǝdiǝ hã baabɛbɛ nya beentsyue ɔnuakualɛ ǝmǝ koto , nya baala asa bua buyifoo , Onanto ebunyǝ ɔblɔ okpe mǝ unǝ mǝ koto kekleke .
Betidi ba kenke difi asa buayifoyifo betsyi disii , ebudi ohiã nya boonyǝ kanyi . Yudafɔ luudi betutɛ , nya mba lenni Yudafɔ luutǝkǝ .
Fɛɛ mba leeyifo asa sɛɛ , Onanto ebutǝ mǝ kato eto diyǝnde ku dibu ku diyuǝsǝ . Yudafɔ luudi betutɛ , nya mba lenni Yudafɔ luutǝkǝ .
Itsyise Onanto ambe utidi eto ǝnǝmi fɛ woala etiki kǝlǝkǝ .
Betidi ba kenke dímante Mose eto afi fɛ béyifo abuaa , tsya ebukpǝ banya , ite bǝ Onanto embufi afi nyamǝ okponko mǝ lekpo tsyafɛ . Fɛɛ mba nyi Moses eto afi nyamǝ fɛ beeyifo asa buaa , Onanto ebokponko mǝ lekpo ɛyɛ lǝ afi nyamǝ ǝsuǝ .
Itsyise inni betidi ba leetsyue ato kanɔ afi nyamǝ ba luudi basɛɛ lǝ Onanto eto ǝnǝmi . Bomu , betidi ba leeyifo lǝ afi nyamǝ ǝsuǝǝ , mǝ ni mba luudi basɛɛ nɛ .
Afi nyamfo ǝmbe mba lenni Yudafɔ , fɛɛ lǝ kawunsiǝ eto kobetete ǝsuǝ mǝ kosate leeyifo lǝ kɔfi komǝ eto etsyuesa ǝsuǝǝ , ínwǝ efiani kɔfi itǝ mǝ ite bǝ kɔfi komǝ ǝmbǝ mǝ tsya .
Ɛlɛ bote bǝ Onanto éfi asa nnya nkpe lǝ Moses eto afi nyamǝ ǝsuǝ ókpe lǝ mǝ akɔɛsi ǝsuǝ . Nya mǝ akɔɛsi tsya lɛ bote nko . Nya lefe ditsyuǝǝ , mǝ nsusu aalo mǝ dikpi nye ǝǝlǝkǝ mǝ kasɛyifoyifo kate .
Nyamfo ebubǝ lǝ lefe nǝ Onanto luutǝ kusu Yesu Kristo kponko betidi kenke lekpo lǝ asa nnya baakula lǝ mǝ nsusu kenke kǝmiǝ fe kase Ditiki Sɛɛ nǝmǝ maabe letsya nlɛ bɔɔtɛyi .
Nya lǝ aakpadi fǝ ǝsuǝ fǝ Yudanyǝ , nya faayɛ lǝ Moses eto afi ǝsuǝ , nya faabesǝ ǝsuǝ kato fǝ , fǝ eyifo Onanto eto ɔyɛtsyuǝ .
Eyi lesa nǝ Onanto laala , nya fenyi lesa nǝ ni lɛsɛ , fe kase fákase nnya lǝ kɔfi ǝsuǝ .
Eebu fǝ ǝsuǝ fe oteesu itǝ benǝmba nya feni lekpasǝ itǝ betidi ba nkpe lǝ kutuntu .
Efi fǝ ǝsuǝ eyifo nwǝ leekulǝsǝ mba lenyi kobe nya faate asa mba ǝnǝ dimankpa tɔ . Eyi kukɔnɔ fǝ kobe ku ɔnukualɛ sɔ̃ɔ̃ nkpe lǝ Moses eto aafi nyamǝ ǝsuǝ .
Beso fǝ laate betidi bamba asa , fɛ faante fǝ ǝsuǝ asa nyamǝ ? Aabe letsya fǝ benyu nya fǝ kosate enyuu ?
Aatɛyi fǝ bankpo kusiǝ nye kusǝ , fɛɛ fǝ kosate nkpǝ ? Ǝfiǝsa aalɛ fǝ sɛsi , fɛɛ eeyu asa nnya beefi kakpa wǝ .
Aabesǝ ǝsuǝ kato fǝ eyi Onanto eto afi , fɛɛ enyi fǝnkǝ , fǝǝ ke laata Onanto eto afi kebuu , ǝǝntǝ wǝ dibu ?
Lǝ Awɔnisa Kɛnkɛ eto Kukue ǝsuǝǝ , bátɛyi bǝnkǝ , “ Mi Yudafɔ eto eyifosa eso mba lenni Yudafɔ laakpadi Onanto diye bua . ”
Lǝ eeyifo lǝ afi nyamfo ǝsuǝǝ , fǝ lelolala eyifo lesa nǝ nkpe kutǝkǝ . Fɛɛ lǝ eenyifo lǝ afi nyamǝ ǝsuǝǝ , nyalɛ lelolala nǝmǝ eyifo lesa bimba .
Nya lǝ utsyuǝ wǝ lenni Yudanyǝ , wǝ dímanla lelo eeyifo lǝ afi nyamǝ ǝsuǝǝ , Onanto ebunyǝ wǝ fe utsyuǝ wǝ lela lelo .
Mɔmɔɔ , nwǝ lenni Yudanyǝ , fɛ weeyifo lǝ kɔfi komǝ ǝsuǝǝ , ebokpe kofani fǝ Yudanyǝ wǝ laata kɔfi ko báwɔni bǝtsyǝ kebu ite bǝ bála fǝ lelo tsyafɛ .
Inni ǝsuǝ eto sinǝ ǝsuǝ nnya boǝnyǝ futsyǝ ni Yudanyǝ tinti . Nya lelo eto bola kosate tsyaa , enni lesa nǝ ete ńyǝ itǝ ǝsuǝ eto sinǝ eto keyifo ka betidi lǝǝnyǝ ketsye lekpo futsyǝ feni .
Bomu utsyǝ ni Yudanyǝ tinti ni futsyǝ wǝ laate lǝ wǝ eyifosa ǝsuǝ nkǝ úfi wǝ lɛkɔɛsi útǝ Onanto . Inni nnya lɛyɛ lǝ ǝsuǝ eto sinǝ sia bála ɛyɛ lǝ kɔfikpekpe eto lekpa eto ditiki ǝsuǝ . Bomu nnya lɛyɛ lǝ Lɛwɔnɔ Kɛnkɛ ǝsuǝ . Nnya ini kawunsiǝ eto kuutsyuǝ wǝ laabesǝ utidi ǝmfo eto diye kato , bomu Onanto .
Nya lǝ ite nkoo , nte kutǝkǝ ko Yudanyǝ wǝ bála lelo luunyǝ enso mba lenni Yudafɔ ? Nte kutǝkǝ ko nke lǝ lelolala ǝsuǝ ?
Lǝ esu kpǝ ǝsuǝǝ , kutǝkǝ kpe . Tutɛɛ , Yudafɔ eto ani nnya Onanto dífi wǝ Ditiki Sɛɛ ókpe .
Fɛɛ lǝ ibǝ bǝ mǝ bǝtsyuǝ mámfo bánɔ ? Afo anɔ fǝ lǝ nyaso Onanto embuyifo lǝ wǝ kɛnyɛ ka útsyǝ ǝsuǝ ?
Kulefe ! Lǝ ibǝ bǝ utsyuǝ saa eeyifo odia kulaa tsyaa , te fǝ Onanto eeyifo lǝ wǝ ditiki ǝsuǝ . Fe kase báwɔni lǝ Awɔnisa Kɛnkɛ eto Kukue ǝsuǝ nnya nlɛ bɔtɛyi nkǝ , “ Lesa saa aate bǝ fǝ kɛnyɛ eto etiki eyifo ɔnukualɛ . Nya lǝ bakponko fǝ lekpoo , buutǝ fǝ lɛbɛ . ”
Lǝ bo etikididi ǝsuǝǝ , boatɛyi boǝnkǝ bo abua nnya boeyifoo , ǝǝtǝ bǝ betidi nyǝ asa sɛɛ nnya Onanto leeyifo ketsye lekpoo , ntsyǝ ini nnya tsya ? Lǝ nyasoo , bɔɔtɛyi boǝnkǝ yɛmbɔlɛkɛ bǝ Onanto nǝ bo kotoo ? Kulefe ! Fɛɛ nko bǝtsyuǝ leebu nɛ !
Nya lǝ Onanto eni nwǝ leeyifo asa lǝ kusu ǝsuǝǝ , be ǝsuǝ wuunyǝ okponko kawunsiǝ eto betidi kenke lekpo ?
Bǝtsyuǝ aala bɔtɔ bǝ , “ Fɛɛ lǝ mɔ bidia bia maatɛyi ǝlǝkǝ Onanto eto ɔnukualɛtiki kate wee , itǝ bǝ batɛsǝ wǝǝ , nyalɛ beso baalo mɛ dikpi bǝnkǝ utidi bua mini ? ”
Lǝ bufi nnya nkoo , boofo bɔtɛyi boǝnkǝ , “ Bǝtǝ lǝ bukeyifo asa bua lǝ asɛɛ lǝ ɛbɔ itsyi lǝ nnya ǝsuǝ . ” Fɛɛ betidi bǝtsyuǝ lɛ bo abie busǝ kaka bo , nya banlɛ bɔtɛyi bǝnkǝ bo bomu nlɛ etiki budi nko . Betidi ba luufi nnya nkoo , bǝńyǝ itǝ bǝ Onanto lo mǝ dikpi .
Nya mɔmɔɔ , be boofo bɔtɛyi lǝ bomba ni Yudafɔ ǝsuǝ ? Bɔtɛyi bɔnlɛ boǝ bo ale alɛkɛ eso mba lenni Yudafɔ eto alee ? Kulefe ! Itsyise mɔ́tɛyi ntɔnsǝ koko minkǝ kabua ébudi Yudafɔ ǝsuǝ ku mba lenni Yudafɔ kenke tsya ǝsuǝ .
Itsyise nyamfo eto okle báwɔni bákpe lǝ Awɔnisa Kɛnkɛ eto Kukue nɛ bǝnkǝ , “ Kuutsyuǝ saa ǝmbǝ bǝ wǝ eyifo ɔsɛɛ lǝ Onanto eto ǝnǝmi . Lɛ ɔni kplo ǝmbǝ !
Kuutsyuǝ saa ǝmbǝ wǝ lǝǝnyǝ kasɛɛ kǝtsyǝ lekpo . Nya kuutsyuǝ saa tsya ǝmbǝ wǝ laayɛ lǝ Onanto eto kusu sɛɛ ǝsuǝ .
Betidi ba kenke etsyi kama bakpe Onanto , nya mǝmblɛ kenke ébota bébu . Nya kutsyuǝ saa ǝmbǝ wǝ leeyifo kasɛɛ . Lɛ ɔni kplon ǝmbǝ !
Mǝ akuɛlonlobi eyifo fe kudi ko lɛsini kɛnyɛ kunte . Nya mǝ kadiakami ńyǝ itǝ bidia bɔtɛyi . Nya mǝ nyɛ eyifo fe owa eto keni .
Nya mǝ nyɛ kenke diyi ekudi ku kalo kpinikpini .
Mǝ akpa aataka mlǝ mlǝ lǝ utidi eto bolo ǝsuǝ .
Bensi nkpǝ sɛɛ saa nya ini kanyinyǝnyǝ hã bǝǝnǝ kaboko .
Nya benyi kase ele bǝ bǝsiǝ nkpǝ lǝ diyuǝ ǝsuǝ .
Nya mǝ ditsyǝbi ante bǝ baate Onanto sikpi . ”
Mɔmɔɔ , buyi boǝnkǝ lesa saa nǝ bátɛyi lǝ Moses eto afi ǝsuǝǝ , bátɛyi nnya bǝtǝ betidi ba nkpe lǝ afi nyamǝ kalɔ , bǝ lǝ utsyuǝ saa lǝ ɔyɛ wǝ ǝsuǝ kɛnyɛ bulǝkǝ , bǝ lǝ kawunsiǝ kenke kakɛ lǝ Onanto eto lekpokpo eto kalɔ .
Nyasoo , kuutsyuǝ saa embuyifo ɔsɛɛ lǝ Onanto eto ǝnǝmi bǝ ɔyɛ lǝ afi ǝsuǝ eso . Bomuu , lesa nǝ afi nyamfo leeyifo ni bǝ yǝǝlǝkǝ kate utidi nkǝ uyifo obuayifo .
Fɛɛ kusu ko ǝsuǝ Onanto lɛyɛ úlǝkǝ óte nkǝ betidi eyifo basɛɛ , mányɛ lǝ afi ǝsuǝ . Afi ku Onanto eto bǝnyɛlǝkǝtidi ǝlǝkǝ nyamfo báte wuee .
Onanto ǝtǝ nkǝ betidi ba léfo Kristo bánɔɔ , yifo basɛɛ . Úyifo nyamfo útǝ betidi ba kenke léfo Kristo bánɔ . Nya wóankpe kabakefe lǝ betidi nti .
Betidi baa tã eyifo kabua , nya bánnyi báfi Onanto eto diyǝnde blɛmblɛ kon .
Fɛɛ Onanto , ɛyɛ lǝ Kristo Yesu wǝ léfo kayo lǝ bo disi ǝtǝ nkǝ bofiani basɛɛ lǝ wǝ lefonǝ ǝsuǝ eso .
Onanto éfi Yesu útǝ fe kedi lǝ bo abua eto disi . Nya ɛyɛ lǝ wǝ ukpǝ ǝsuǝǝ , lǝ befi bo abua batsyɛ lǝ bofo Kristo banɔ ko . Onanto éyifo nyamfo lǝ ufi ote bo nkǝ wǝ eyifosa yɛ lǝ kusu sɛ ǝsuǝ . Ɔkɛ dibusǝ lǝ lefe nǝ léfe mmǝ , nya úfǝsɛ ǝnǝmi úti betidi eto abua nnya béyifo .
Úyifo nyamfo nkǝ lǝ ote bo lefe nǝmfo nkǝ wǝ kosate eyifo nwǝ diyifo ɔsɛɛ , nya weebu nwǝ léfo Yesu ɔ́nɔ tsya nkǝ wuuntsya eyifo ɔsɛɛ lǝ wǝ ǝnǝmi .
Nya be ǝsuǝ boofo buńyǝ kasɔ lɛkɔɛsi ? Bumbǝ kulesa ! Bǝ boayɛ lǝ afi ǝsuǝ eso lee ? Owo , bomu ɛyɛ lǝ bofokanɔ ǝsuǝǝ , Onanto laalɔ bonko wǝ eto nti .
Itsyise buyi wuee boǝ , ɛyɛ lǝ bo bofokanɔ ǝsuǝǝ , nya utidi laafiani ɔsɛɛ lǝ Onanto eto ǝnǝmi , nya inni lǝ wǝ bɔyɛ lǝ afi nyamfo ǝsuǝ eso .
Nyee , Yudafɔ hã ete ni Onanto eto bale ? Nya unni mba lenni Yudafɔ tsya eto Onanto ? Ee , uyifo mǝ tsya eto ole .
Onanto ɔni kplo nkpe . Wǝ luubu Yudafɔ nkǝ beyifo basɛɛ ɛyɛ lǝ mǝ bofokanɔ ǝsuǝ . Nko ke eso wuubu mba lenni Yudafɔ tsya basɛɛ , ɛyɛ lǝ bofokanɔ ǝsuǝ nɛ .
Nyaso be nyamfo nlɛ bote ? Bote ɛnlɛ bǝ bóyani afi nyamǝ butsyǝ bǝ lǝ bofokanɔ lǝ bofo busiǝ lǝ nnya kɛnyɛ ? Kulefe ! Inni nko , bomu bǝ lǝ bɔlɛ afi nyamǝ lǝ kɔni kekleke .
Be ni lesa nǝ boofo bɔtɛyi ketsyiko lǝ bo Ona Abraham ǝsuǝ boǝ únyǝ utsyǝ lekpo itsyi lǝ ditiki nǝmfo ǝsuǝ ?
Lǝ ɛyɛ lǝ keyifo ka úyifo ǝsuǝ eso Onanto dínyǝ nkǝ Abraham eyifo ɔsɛɛ , nyalɛ okpe keńyǝnkɔ woofo bɔtɛyi nko kasɔ lɛkɔɛsi . Fɛɛ umbǝ kǝńyǝnkɔ nko lǝ Onanto eto ǝnǝmi , itsyise inni Abraham eto keyifo inni únyǝ .
Itsyise lǝ Awɔnisa Kɛnkɛ eto Kukue kemiǝǝ , bátɛyi bǝnkǝ , “ Abraham áfo Onanto ɔ́nɔ . Lǝ nnya eso Onanto ǝnyǝ nkǝ uyifo ɔsɛɛ . ”
Lǝ utsyuǝ eyifo keyifoo , wǝ kayofofo eni atsyɛsa , bomu iyifo lesa nǝ dińyǝ itǝ wǝ lǝ wǝ keyifo kamǝ eto kɛnyɛ .
Fɛ lǝ utsyuǝ afo ɔnɔ nkǝ Onanto eeyifo utidi wǝ laante wǝ sikpi woafiani ɔsɛɛ , lǝ wóenyifo keyifo saa tsyaa , fɛ ini lǝ wǝ bofokanɔ ǝsuǝ esoo , Onanto eefi wǝ fe ɔsɛɛ .
Nko eso Oka David lɛtɛyi nkǝ utidi wǝ Onanto dibu nkǝ uyifo ɔsɛɛ , fɛ yányɛ lǝ wǝ keyifo ka úyifo esoo , uyifo utidi wǝ baakpo atsyɔ . Oka David átɛyi nkǝ ,
“ Onanto ákpo atsyɔ betidi ba úfi mǝ abua ɔ́tsyɛ , nya úlǝkǝ mǝ utsyiko lǝ mǝ abua ǝsuǝ .
Onanto ákpo atsyɔ utidi wǝ eto abua Bonamute dímanwɔni útsyǝ wǝ blɛmblɛ . ”
Nya atsyɔkpokpo eto etiki Oka David lɛtɛyi mfoo , mba léla alo ete luunyǝ ni nnya ? Kulefe ! Eka mba dímanla alo tsya , itsyise Awɔnisa Kɛnkɛ eto Kukue lɛ bɔtɛyi nkǝ , “ Abraham áfo Onanto ɔ́nɔ , nyaso Onanto léfo wǝ nkǝ uyifo ɔsɛɛ nɛ . ”
Nya dimamfe ini Onanto dínyǝ wǝ nkǝ uyifo ɔsɛɛ nko ? Lefe nǝ Abraham dímanla tɔ lelo lee , lee lefe nǝ úkala lelo eto kamaa ? Inni lǝ lefe nǝ óla lelo . Bomu fɛ wóla lelo .
Lelolala eto lekpa nǝ Abraham díyifo mfóo , eyifo lekpotsyǝtsyǝ nǝ laate bǝ Onanto áfo wǝ . Itsyise wǝ bofokanɔ ǝtǝ bǝ Onanto áfo wǝ nkǝ uyifo ɔsɛɛ fɛ óla lelo . Nya ɛyɛ lǝ wǝ bofokanɔ ǝsuǝǝ , Abraham afiani mba léfo bánɔ kenke eto anto . Nya Onanto áfo mǝ nkǝ beyifo basɛɛ lǝ lefe nǝ eto lefe bánla lelo kulaa tsya .
Abraham eyifo anto itǝ mba bála alo tsya . Fɛ inni fe kase bála alo eso , bomu bǝ besi nkpǝ lǝ bofokanɔ ǝsuǝ fe kase Boanto Abraham dísiǝ fɛ óla lelo eso .
Onanto átɛyi kɛnyɛ utsyǝ útǝ Abraham ku wǝ kafo eto bebi nkǝ boodi kawunsiǝ kamfo eto bikǝ fe benake . Wǝ kɛnyɛ ka ɔ́tɛyi útsyǝ mfo manka kase Abraham lɛyɛ lǝ afi nyamǝ ǝsuǝ eso . Bomuu , ɔ́tɛyi utsyǝ nko itsyise ófo Abraham fe ɔsɛɛ ɛyɛ lǝ wǝ bofokanɔ ǝsuǝ eso .
Nya lǝ ite bǝ mba leeyifo lǝ afi ǝsuǝ loofo Onanto eto kɛnyɛtsyǝtsyǝ eto asaa , nyalɛ bofokanɔ mensi fe itǝ , ete kɛnyɛtsyǝtsyǝ tsya ensi ǝmbɔkɛ nɛ .
Itsyise afi ǝǝlǝkǝ Onanto eto lɛblɔfi kate . Fɛ lǝ afi ǝmbǝǝ , nyalɛ kɔfi botakebu tsya ǝmbɔkɛ .
Lǝ nyasoo , kɛnyɛtsyǝtsyǝ kamfo aka bafokanɔfɔ nya ini kɛnyɛtsyǝtsyǝ itǝ Onanto eto betidi nya ini wǝ lefonǝ nǝ úfi útǝ betidi ba kenke ni Abraham eto kafo eto betidi . Nya inni mba Onanto dítǝ afi mate hã ete ni wǝ kafo eto betidi . Bomu mba léfo bánɔ tsya fe Abraham . Itsyisee , Abraham eyifo mba léfo bánɔ kenke eto anto .
Nya fe kase Awɔnisa Kɛnkɛ eto Kukue lɛtɛyii , “ Mfi fǝ ntsyǝ ese kpǝ eto anto . ” Nya kɛnyɛtsyǝtsyǝ kamfo díbǝ itǝ lǝ Onanto eto ǝnǝmi . Onanto ǝmfoo , wǝ Abraham léfo ɔ́nɔɔ , kpe ǝsuǝale itsyise wǝ lootakasǝ bǝkpǝnkpǝ besinkli bǝbǝ nkpǝ . Nya wǝ lǝǝtǝ asa nnya dímankɛ kɔ lǝǝbǝ kakɛ !
Ite bǝ kusubebe si kɔkɛ tsyaa , Abraham esi úkabe kusu kokoko , nkǝ woofiani ese kpǝ eto betidi eto anto fe kase Onanto lɛtɛyi nkǝ , “ Fǝ kafo eto bebi tsya ebufui kpenkpenkpe fe befandebi . ”
Abraham ébobe ófo fe alɛ kolofa . Fɛɛ ani mánlo wǝ lǝ wǝ bofokanɔ ǝsuǝ , ite bǝ wǝ ǝsuǝ eto sinǝ ébobe efe nya únyǝ nkǝ útǝkǝ lǝ nkpǝ eto kotosi nya Sara tsya ébobe ófe ku bole .
Fɛɛ nyamfo mánlo wǝ ani lǝ wǝ bofokanɔ ǝsuǝ . Bomu ɔ́kɔbe Onanto eto kɛnyɛtsyǝtsyǝ ɔ́lɛ kekleke , nya ókpe nkɛale lǝ wǝ bofokanɔ bomfo ǝsuǝ nya úfi atɛsǝ útǝ Onanto .
Nya óte wuee nkǝ Onanto kpe ǝsuǝale woofo lesa nǝ ke ɔ́tɛyi utsyǝ buyifo .
Nya lǝ bofokanɔ bo lɛkɛ wǝ esoo , Onanto ǝnyǝ nkǝ uyifo ɔsɛɛ .
Nya inni wǝ mate ǝsuǝ ete báwɔni etiki nyamfo betsyiko bǝnkǝ , “ Onanto ǝnyǝ nkǝ uyifo ɔsɛɛ . ”
Bomu eka bomba tsya Onanto dínyǝ nkǝ bo tsya eyifo basɛɛ ɛyɛ lǝ kase bófo Onanto wǝ létakasǝ Bonamute Yesu utsyiko ɔkɔmǝ bɔ́nɔ eso .
Onanto ǝtǝ kusu bálo Kristo lǝ bo abua nnya búyifo eso . Nya Onanto létakasǝ wǝ utsyiko ɔkɔmǝ bǝ lǝ wǝ Onanto lǝ unyǝ bo basɛɛ lǝ wǝ ǝnǝmi .
Nya mɔmɔɔ , se Onanto díyifo bo basɛɛ ɛyɛ lǝ bo bofokanɔ ǝsuǝ esoo , Onanto ǝtǝ diyuǝ édufǝ bonko wǝ nti ɛyɛ lǝ Bonamute Yesu Kristo ǝsuǝ .
Nya se bófo Kristo bɔnɔ esoo , útǝ nkǝ bofo Onanto eto lefonǝ nǝ ǝsuǝ bonkpe mɔmɔ . Nya bɔnlɛ disuǝyuǝ bunyǝ sitinti , itsyise bɔlɛ kusu bobe boǝ buunyǝ kesiǝkɔ lǝ Kristo ɔflɔ lǝ Onanto eto sekakedikɔ eto diyǝnde ǝsuǝ .
Lǝ nnya kamaa , boǝnyǝ disuǝyuǝ lǝ bɔlɛ kanyi bunyǝ itsyise buyi boǝ kanyinyǝnyǝ kamfo eto okle lǝǝtǝ boǝńyǝ kekleke nɛ .
Nya bo buńyǝ kekleke , ǝǝtǝ bo ditsyǝbi sɛɛ . Nyamfo luutǝ bǝ bunyǝ kusubebe .
Nya kusubebe komfo ǝntǝ boedi kofani . Itsyise Onanto áyɛ lǝ Lɛwɔnɔ Kɛnkɛ nǝ útǝ bo ǝsuǝ útǝ nkǝ wǝ lelabi ba didufǝ bo lǝ ǝsuǝ kenke .
Lefe nǝ diyifole saa dímensi fo bo bɔkɛɛ , Kristo ǝbǝ lǝ lefe sɛɛ ǝsuǝ nya úbǝ úkpǝ lǝ bo babuayifo eto disi .
Mɔmɔɔ , iyifo lesa nǝ nkpe ale bǝ utsyuǝ kpǝ lǝ utidi wǝ ni ɔsɛɛ eto disi . Fɛɛ yoofo budi bǝ utsyuǝ ebofo bɔtɔnɔ nkǝ lǝ ukpǝ lǝ utidi wǝ lɛlɛkɛ eto disi .
Fɛɛ Onanto ǝlǝkǝ óte bo wuee kase woala bo . Itsyise lefe nǝ bɔ́kɛ lǝ lebua ǝsuǝǝ , útǝ nkǝ Kristo kpǝ lǝ bo disi .
Nya se ɛyɛ lǝ Kristo eto kɔtɔ ǝsuǝ nya úyifo bo basɛɛ lǝ Onanto eto ǝnǝmii , ukpǝ ǝmfo ebulǝkǝ bo utsyiko lǝ Onanto eto lɛblɔfi kplɛ ǝsuǝ eso .
Nya lǝ Onanto álɔ bonko wǝ nti ɛyɛ lǝ wǝ ubi eto ukpǝ ǝsuǝ lǝ lefe nǝ búyifo wǝ balontidi mfóo , nyalɛ lefe nǝ bonko wǝ eto nti díkalɛkɛɛ , Onanto ebunyǝ bo kaminsǝ , úlǝkǝ bo kulaa tsya oso itsyise Kristo kpe nkpǝ .
Nya inni nyamfo mate ete , bomu buunyǝ disuǝyuǝ tinti ku wǝ itsyise Onanto kosate , ɛyɛ lǝ Bonamute Yesu Kristo wǝ Onanto álɔ bonko wǝ eto sete nti eso .
Lebua áyɛ lǝ utidi ɔni ǝsuǝ díbǝ kawunsiǝ , nya lebua nǝmǝ dínǝ ukpǝ léboko kawunsiǝ . Nyamfo esoo , ukpǝ lǝǝbǝ utsyuǝ saa lǝ ǝsuǝ . Itsyise utsyuǝ saa éyifo lebua .
Lebua akɛ lǝ kawunsiǝ fɛ Onanto dítǝ bo Moses eto afi . Fɛ lǝ kaka afi lǝmbǝǝ , Onanto anlo utidi dikpi .
Fɛɛ idu lǝ Adam lefe ibǝ Moses eto lefee , ukpǝ ákaso ani kawunsiǝ kenke eto betidi ku mba dímǝnyifo lebua fe kase Adam díyifo se wényifo lǝ Onanto eto afi ǝsuǝ . Nya Adam ǝmfo ńyǝ itǝ utidi wǝ lǝǝbǝ bubǝ .
Fɛɛ mǝ inuǝ bamǝ menyifo bani . Itsyise Onanto eto kafo faa eto etǝsa so Adam eto lebua nǝ úyifo . Adam ni utidi ɔni wǝ eto lebua nǝ úyifo eso betidi kpǝ díkpǝ . Fɛɛ Onanto eto lefonǝ nǝ amɔ leso nya nko ke ini wǝ kafo faa eto ǝtǝsa itǝ betidi kpǝ tsya ɛyɛ lǝ utidi ɔni ǝsuǝ nɛ , nya wǝ ni Yesu Kristo nɛ .
Nsi nlɛ bɔtɛyi minkǝ Onanto eto lefonǝ ku asa nnya lɛbɔ itsyi abua nnya utidi ǝmfo díyifo mankate . Itsyise abua dinǝ lekpokponkpo ku dikpilolo eboko nɛ . Fɛɛ lǝ botakebu kpǝ eto kamaa , Yesu eto lefonǝ ǝtǝ bǝ betidi eyifo basɛɛ .
Ɛyɛ lǝ utidi ɔni ǝmfo eto lebua ǝsuǝ nya ukpǝ dítǝkǝ betidi kato nɛ . Nko ke ɛyɛ lǝ Yesu Kristo ǝsuǝǝ , nya betidi ba kenke dínyǝ Onanto eto lefonǝ nǝ díyifo mǝ basɛɛ , bǝnyǝ nkpǝ manlo ku sekakedidi enso kenke nɛ .
Nyasoo , se ɛyɛ lǝ lebua lɔni nǝmǝ ǝsuǝ bálo betidi kenke dikpii , nko ke yɔɔyɛ lǝ kasɛɛ kani ǝsuǝ Onanto luufi ɔtsyɛ betidi nya wuutǝ mǝ lɛbɛ nɛ .
Nya ɛyɛ lǝ kase utidi ɔni ǝmfo létaka úńyǝ lǝ Onanto eto ditiki ǝsuǝ nya betidi kenke lefiani babuayifoo , nko ke ɛyɛ lǝ kase utidi ɔni ǝmfo dítsyue wǝ ditiki kotoo , Onanto ebutǝ betidi kpǝ fiani basɛɛ nɛ .
Se afi nyamǝ díbǝǝ , itǝ bǝ betidi ǝnyǝ mǝ abuayifoyifo bǝtsyǝ lekpo . Nya se bǝnyǝ mǝ abua kpǝ nyamǝ bǝtsyǝ lekpoo , nko ke Onanto eto lefonǝ nye kaminsǝnyǝnyǝ ka úfi útǝ bo tsya leefui kakpe nɛ .
Nyaso kase lebua dítǝ ukpǝ dídi betidi ǝsuǝǝ , nko ke ini bǝ Onanto eto lefonǝ ebutǝ bǝnkǝ bofiani basɛɛ lǝ budufǝ lǝ nkpǝ manlo ɛyɛ lǝ Bonamute Yesu Kristo ǝsuǝ nɛ .
Lǝ nyamfo esoo , be ele bǝ bɔtɛyi ? Yɔɔlɛkɛ bǝ busukosǝ bukeyifo abua bǝ lǝ Onanto lǝ ukǝtǝ bo wǝ lefonǝ kawunsǝǝ ?
Owo lo ! Kulefe ! Se búkpǝ itǝ lebua esoo , yensile bǝ butǝ lebua di bo ketu ! Beso ele bǝ busi busiǝ nkpǝ ekeyifo lebua ?
Lefe nǝ bófo ntuflǝsǝflǝsǝ eto lekpa ɛyɛ lǝ Yesu Kristo ǝsuǝ bǝ lǝ buyifo bani ku wǝǝ , biyi biǝ ntu bo bǝflǝsǝ bo mfo ǝtǝ bǝ búyifo lɔni ku wǝ lǝ wǝ ukpǝ ǝsuǝ tsya .
Nya ɛyɛ lǝ ntuflǝsǝflǝsǝ bomǝ esoo , ete bǝ bo tsya ǝkpǝ nya bébikǝ bo ku wǝ . Nya Onanto lɛyɛ lǝ wǝ diyǝnde ku ǝsuǝale ǝsuǝ ótakasǝ Kristo utsyiko ɔkɔmǝ bǝ lǝ bo tsya lǝ botaka busiǝ nkpǝ fɔfɔ bomǝ ku wǝ .
Nya se bonko wǝ díkeyifo bani lǝ wǝ ukpǝ ǝsuǝǝ , nko ke buyifo bani ku wǝ lǝ wǝ botaka ǝsuǝ nɛ .
Nya buyi boǝ básɔ bo ditsyǝbi koko nǝmǝ bámanklasǝ lǝ uyikabie ǝsuǝ ku Kristo itǝ bǝ bo ǝsuǝ eto sinǝ sia laala abuayifoyifo lǝ sɛtsylɔ kenke bǝ bɔyɛ ndomufɔ budi kǝtǝ lebua bio .
Itsyise lǝ utidi ǝkpǝǝ , lebua ensiǝmbokɛ ǝsuǝale lǝ wǝ ǝsuǝ bio .
Nya lǝ búkpǝ ku Kristo , bófo bɔ́nɔ boǝ buusiǝ nkpǝ ku wǝ tsya .
Buyi boǝ se Onanto létakasǝ Kristo utsyiko ɔkɔmǝǝ , woensiǝmbukpǝ bio . Ukpǝ ensibǝ ǝsuǝale lǝ wǝ ǝsuǝ bio .
Kristo eto ukpǝ wǝ úkpǝǝ , úkpǝ itǝ sɔni hã bǝ lǝ lebua ensiembutǝkǝ kuutsyuǝ saa kato . Nya nkpǝ bo unsi mɔmɔɔ , usi mu ku Onanto .
Nya nko ke ele bǝ itsyǝ nɛ bǝ , mi tsya ǝkpǝ nya yanle bǝ lebua si ditǝkǝ mi kato . Nyaso ele bǝ bisiǝ nkpǝ bitǝ Onanto lǝ mi lɔniyifoyifo ku Kristo Yesu ǝsuǝ .
Nyaso biǝntǝ lǝ lebua fo lekpe lǝ mi ǝsuǝ eto sinǝ sia lǝǝbǝ bukpǝ mfo ǝsuǝ , bǝ lǝ ǝsuǝ eto sinǝ lǝ sitǝkǝ mi kato lǝ asa bua buyifo ǝsuǝ .
Nye biǝntǝ kusu lǝ abua lǝ idi mi utu lǝ ǝsuǝ eto uyi eto kukalebe saa lǝ lebuayifoyifo ǝsuǝ . Bomu bifi mi ǝsuǝ bitǝ Onanto fe betidi ba Onanto dílǝkǝ utsyiko lǝ ukpǝ kemiǝ óboko nkpǝ ǝsuǝ . Beyani mi ǝsuǝ eto kalebe saa bitǝ Onanto fǝnkǝ mba bǝlǝkǝ betsyiko ukpǝ kɛnyɛ baboko nkpǝ . Beyani mi ǝsuǝ bitǝ Onanto lǝ ufi mi uyifo asa sɛɛ eto keyifo .
Yanle bǝ lebua si ditǝkǝ mi kato bio diyifo mi eto onamute , itsyise binsibǝ lǝ afi kalɔ . Bomu bekpe lǝ Onanto eto lefonǝ kalɔ .
Nya be bɔnlɛ bɔtɛyi ? Bǝ bunsibǝ lǝ afi kalɔ itsyise bokpe lǝ Onanto eto lefonǝ kalɔ eso , nyaso ele bǝ bukeyifo abua ? Owo lo . Inni nko ini !
Biyi sintinti biǝ , lǝ bifi mi ǝsuǝ bekpe lǝ nwǝ eto keyifo bieyifo kalɔɔ , nyalɛ biyifo utidi ǝmǝ eto beyifoyifo nye ndomufɔ . Lǝ lebua eto sele bianɔɔ , nnya laabɔ ketsyiko mfó ni ukpǝ . Lǝ Onanto eto sele bianɔɔ , nya laabɔ ketsyi mfó ni kasɛɛ yifoyifo .
Boasɔ Onanto ani , bǝ lǝ lefe nǝ léfe mǝ ǝsuǝǝ , bíyifo babuayifo , nya mɔmɔɔ , bifi mii lɛkɔɛsi kenke béfo Ditiki Sɛɛ nǝ mínte mi .
Nya bɛbɔ lǝ lebua ǝsuǝ , béfloma nya biyifo ndomufɔ itǝ asasɛɛ buyifo .
Nlɛ mi etiki budi ɛyɛ lǝ kase betidi leedi ǝsuǝ , lǝ nlǝkǝ nyamfo kasɔ nte mi lǝ befo nnya kasɔ bɔnɔ . Lǝ lefe nǝ léfe mmǝǝ , béyani mi ǝsuǝ nya béfiani ndomufɔ bitǝ abua buyifo ku asa nnya dimankpa ku disiale eto asa bua saa eto okle buyifo . Nko ke ini bǝ mɔmɔɔ , bífi mi ǝsuǝ bífianisǝ ndomufɔ bitǝ asa sɛ buyifo nya ete bǝ biyifo mba leeyifo asa kɛnkɛ .
Lefe nǝ bíyifo ndomufɔ itǝ lebua , yánkle mi bǝ biyifo kasɛɛ .
Nya nte kutǝkǝ ko bínyǝ itsyi lǝ asa nnya bíkeyifo mfó nnya díyifo mi afanisa mɔmɔ ? Asa nnya , nyamfó kenke lǝǝnǝ kaboko ete ni ukpe .
Nya mɔmɔɔ , Onanto ǝlǝkǝ mi utsyiko lǝ lebua eto ani , nya bíbǝ bíyifo wǝ ndomufɔ . Kutǝkǝ ko bínyǝ se bífi mi ǝsuǝ bítǝ wǝ kenke nya bíyifo kɛnkɛ ni bǝ , lǝ kalosǝkɔɔ , buinyǝ nkpǝ manlo .
Lebua eto kayofofo ni ukpǝ . Fɛɛ Onanto eto ǝtǝsa nnya wǝǝtǝ bo kafo faa ni nkpǝ bo lǝmbǝ kalosǝkɔ ɛyɛ lǝ Kristo Yesu wǝ ni Bonamute eto lɔniyifoyifo ku bo ǝsuǝ eso .
Sitintii , mɔ bayimi , bɛnɔ nnya mǝǝbǝ bɔtɛyi mfo eto kasɔ , itsyise mimblɛ yi afi nyamǝ . Afi aakle utidi wǝ nkpe lǝ nnya kalɔ lǝ lefe nǝ unsi nkpǝ hã ǝsuǝ .
Tǝ mfi nyamfo nte ditsyǝbi nǝmǝ . Usio wǝ nsi kusǝǝ , sisǝ ku sisiǝ eto kɔfi aakle wǝ kamanklasǝ lǝ wǝ usǝ ǝsuǝ lǝ lefe nǝ osani ǝmǝ nsi nkpǝ ǝsuǝ . Fɛɛ lǝ osani ǝmǝ ǝkpǝǝ , kɔfi komǝ mensikle usio ǝmǝ .
Nyaso lǝ usio ǝmfo esu usiǝ ko osani bamba lǝ lefe nǝ wǝ usǝ nsi nsi nkpǝǝ , betidi ebɔtɛyi bǝ okpo kusǝ . Fɛ lǝ usǝ ǝmǝ ǝkpǝǝ , kɔfi komǝ mensikle wǝ . Nya onkpe kusu wǝǝsiǝ kusǝ bamba nya wǝmbudi usǝnkpo .
Mɔ bayimi , nko ke ini itǝ mi tsya nɛ . Itsyise lǝ afi nyamǝ ǝsuǝǝ , ɛlɛ bote bǝnkǝ bíkpǝ ku Kristo itsyise biyifo Kristo eto lekpa ditsyuǝ , nya biefiani mi bǝtsyuǝ eto bale . Nya mɔmɔɔ befiani wǝ , nwǝ bátakasǝ betsyiko ɔkɔmǝ eto ole , bǝ lǝ biyifo keyifo sɛ ka luubǝ kutǝkǝ itǝ Onanto .
Lǝ lefe nǝ búsiǝ nkpǝ lǝ kawunsiǝ kamfo eto nkpǝ eto lɛkɔɛnde ǝsuǝǝ , lebua eto lɛkɔɛnde nǝ kɔfi lǝǝnǝ bo ǝsuǝ eto sinǝ kakpee , ábesǝ bo abuayifoyifo kato ekpe . Nya asa nnya lɛbɔ lǝ nkpǝ bomfó siǝsiǝ ǝtǝ bo ukpǝ .
Fɛ mɔmɔɔ , se búkpǝ nya bɔ́bɔ lǝ asa nnya lékle bo itsyǝ esoo , afi nyamǝ ensibǝ ǝsuǝale lǝ bo ǝsuǝ . Lǝ nnya eso boensiembuyifo kulesa ɛyɛ lǝ kusu koko ku ko kɔfi ǝsuǝ . Bomuu , bo eyifosa ebɔyɛ lǝ kusu fɔfɔ ko laayɛ lǝ Lɛwɔnɔ Kɛnkɛ ǝsuǝ .
Nya lǝ nyamfo esoo , be ele bǝ bukatɛyi ? Boǝ , nyalɛ afi nyamǝ ǝbǝ kɔnɔɔ ? Inni nko ini ! Lǝ sitintii , ɛyɛ lǝ afi nyamfo ǝsuǝ nya boǝnyǝ lesa nǝ ni lebua ketsye lekpo nɛ . Lǝ kɔfi komfo ete dímantɛyi nkǝ , “ Mansɛsǝ ǝnǝmi lǝ utidi bamba eto asa ǝsuǝǝ , ” eni yoofo budi bǝ míntante kase basɛsǝ ǝnǝmi lǝ sas ǝsuǝ .
Fɛɛ ɛyɛ lǝ kɔfi komǝ ǝsuǝǝ , lebua ǝnyǝ kusu lesanklisǝ kǝnǝnsɛ saa eto okle lǝ mɛ ǝsuǝ . Nya lǝ kɔfi saa ǝmbǝǝ , eni lebuayifoyifo tsya ǝmbɔkɛ ǝsuale saa .
Mɔ kosate ǝsiǝ nkpǝ bomfo eto okle lǝ lefe nǝ léfe mmǝ nǝ mánte afi nyamǝ . Fɛ lefe nǝ mímbǝ mínte afi nyamǝ nya yénsitǝ mɛ kusu bǝ nyifo asa kpǝǝ , abuayifoyifo tsya átaka íńyǝ lǝ mɛ ǝsuǝ nya mínyǝ miǝ nkpǝ .
Nya afi nnya eni ele bǝ itǝ mɛ nkpǝǝ , nnya bomu leboko mɛ ukpǝ nɛ .
Nya ɛyɛ lǝ afi ǝsuǝǝ , abuayifoyifo ǝnyǝ kusu ɛwɛ mɛ ekpe nya élo mɛ .
Lǝ nyamfo esoo , afi alɛɛ , lesa kɛnkɛ ini fɛ , nya asa nnya yaate tsya eyifo kɛnkɛ , nya ɛnyɛ lǝ kusu sɛ ǝsuǝ , nya ɛlɛkɛ .
Nyalɛɛ , bɔtɛyi bɔnlɛ boǝ lɛsa sɛ nǝmfo ni nǝ léboko mɛ ukpǝ ? Inni nko ini ! Bomu bǝ lǝ bunyǝ butsyǝ lekpo boǝ lebuayifoyifo eyifo lesa bua esoo , lebuayifoyifo ayɛ lǝ lesa nǝ nkpe kɔnɔ ǝsuǝ nya dínǝ ukpǝ léboko . Nya ɛyɛ lǝ afi nyamfo ǝsuǝǝ , lebuayifoyifo ǝlǝkǝ ni ditsyǝbi kosate léte .
Bomblɛ yi boǝ Kɔfi eyifo lɛwɔnɔ eto lesa . Fɛɛ nkpǝ bo minsi eyifo kawunsiǝ kamfo eto utidi eto nle , nya lebuayifoyifo diyi mɛ ǝsuǝ .
Maamfó asa nnya meeyifo kasɔ bɔnɔ . Itsyise lesa nǝ maala miǝ lǝ nyifoo , inni ni meeyifo . Bomu asa nnya meekisi sitintii , nnya ni nnya meeyifo nɛ .
Nya lǝ asa nnya maanla miǝ meeyifo nnya ni nnya meeyifoo , nyalɛ ɛlɛ bote bǝ ntɔnɔ miǝ afi nyamfo alɛkɛ .
Lǝ nyasoo , ɛlɛ bote bǝ inni mɔ kosate nlɛ lesa nǝmfo buyifo , bomu lebua nǝ nkpe lǝ mɛ ni nnya eso meeyifo nko .
Nya nyi lǝ mɔ kosate eto ǝsuǝ kemiǝ miǝǝ , lesa sɛɛ saa ǝmbǝ lǝ mɛ . Nya nlɛ nyamfo bɔtɛyi itsyi lǝ mɔ ǝsuǝ eto sinǝ eto ditsyǝbi koko nǝmǝ ǝsuǝ eso . Itsyise maala sitinti miǝ ele bǝ eni nyifo kasɛɛ , fɛɛ meenyifo nko .
Itsyise kasɛɛ ka maala miǝ meeyifoo , inni ke ni lesa nǝ meeyifo . Nya lebua nǝ bomu maanla miǝ meeyifo , nii ni nǝ meeyifo nɛ .
Nyaso lǝ meeyifo asa nnya maanla miǝ meyifoo , inni mɔ kosate lǝǝtsyǝ keyifo nnya . Bomuu , lebua nǝ nkpe lǝ mɛ leeyifo nnya .
Lǝ nyamfo esoo , nsu nnyǝ lesakpa ditsyuǝ ntsyǝ lekpo . Lǝ nla miǝ meeyifo kasɛɛ , lebua hã meeyifo kekleke .
Lǝ kusu bambaa ǝsuǝǝ , lǝ mɔ utu kemiǝ sitintii , Onanto eto afi aakpe mǝ disuǝyuǝ tinti .
Fɛɛ nnyǝ miǝ asa bamba nnya laabɔ ketsyi lǝ mɛɛ , aakpɔ lema ku lesa nǝ mɔ nsusu laate mɛ nkǝ ɛlɛkɛ . Nya lǝǝtǝ abuayifoyifo lɛbɔ lǝ mɛ nya yeeti mɛ kusu fe nwǝ bákpe lǝ diyo .
Mɔ ǝsuǝ kpe kaminsǝ tinti . Nya owoe luulǝkǝ mɛ utsyiko lǝ ǝsuǝ eto sinǝ eto abua nya kɔ , nya laakpa mɛ kesuko ukpǝ kemiǝ mfo ?
Maasɔ Onanto ani , itsyise nnyǝ bulǝkǝ ɛyɛ lǝ Bonamute Yesu Kristo ǝsuǝ ! Nya mɔmɔɔ , lǝ mɔ nsusu ǝsuǝǝ , nyifo nwǝ leeyifo lǝ Onanto eto afi ǝsuǝ . Fɛɛ mɔ lǝ utidi ǝmǝ eto ǝsuǝ eto sinǝ ǝsuǝǝ , meeyifo lǝ lebua eto kɔfi ǝsuǝ .
Lǝ nyamfo esoo , mba nsi nkpǝ lǝ lɔniyifoyifo ku Kristo Yesu ǝsuǝǝ , Onanto embolo mǝ dikpi .
Itsyise ɛyɛ lǝ Kristo Yesu ǝsuǝǝ , afi nnya nyɛ lǝ Lɛwɔnɔ Kɛnkɛ nǝ lǝǝtǝ betidi nkpǝ , ǝtǝ nkǝ mbɔ lǝ afi nnya lǝǝnǝ utidi kakpe ku ukpǝ ǝsuǝ .
Lesa nǝ kɔfi ko Onanto dítǝ Moses dímamfo buyifo , se utidi lɛyɔkpɔ nya wóanfo ko budi esoo , nnya Onanto díyifo mɔmɔ nɛ . Ótsyese wǝ ubi fǝnkǝ utidi wǝ nkpe lǝ ǝsuǝ eto sinǝ ǝsuǝ sia lebua laakpɔ nko . Úbǝ lǝ betidi eto abua eto disi nya úfi wǝ ǝsuǝ útǝ fe kedi , nya útǝkǝ lebua kato nya úsensǝ lebua nǝ nsi lǝ bo eto ǝsuǝale .
Onanto éyifo nyamfo útǝ bo mba nsi nkpǝ lǝ kase Lɛwɔnɔ Kɛnkɛ laala , inni lǝ kase ǝsuǝ eto sinǝ eto ditsyǝbi koko nǝmǝ laala . Úyifo asa nyamfo kenke bǝ lǝbusiǝ nkpǝ lǝ kusu sɛɛ ǝsuǝ fe kase wǝ afi lete .
Betidi ba nsi nkpǝ lǝ mǝ ǝsuǝ eto ditsyǝbi fe kɔɔ , lǝ kase baalaa , mǝ nsusu si buteke lǝ asa nnya mǝ ǝsuǝ eto sinǝ laala ǝsuǝ . Fɛɛ mba nsi nkpǝ ɛyɛ lǝ Lɛwɔnɔ Kɛnkɛ ǝsuǝǝ , mǝ nsusu teke lǝ nnya Lɛwɔnɔ Kɛnkɛ laalaa ǝsuǝ .
Utidi wǝ eto nsusu nteke lǝ ǝsuǝ eto sinǝ eto asa ǝsuǝǝ , wǝǝnyǝ ukpǝ . Fɛɛ utidi wǝ eto nsusu nteke lǝ Lɛwɔnɔ Kɛnkɛ ǝsuǝǝ , wǝǝnyǝ nkpǝ manlo ku diyuǝsǝ .
Nya utidi wǝ eto nsusu nteke lǝ ǝsuǝ eto sinǝ eto asa ǝsuǝ hãa , uyifo Onanto eto olo , itsyise weentsyue Onanto eto afi koto . Nya lǝ sitinti , wǝǝmbofo nnya koto butsyue tsya kulefe .
Mba dítǝ bǝ mǝ ǝsuǝ eto sinǝ tǝkǝ mǝ katoo , baamfo Onanto eto lelabi buyifo .
Lǝ Onanto eto Lɛwɔnɔ afo disiǝ lǝ mi ǝsuǝǝ , nyalɛ binsisi nkpǝ lǝ mi ǝsuǝ eto sinǝ eto lɛkuɛnde ǝsuǝ , bomu fe kase Onanto eto Lɛwɔnɔ laala . Nya lǝ Kristo eto Lɛwɔnɔ mamfo disiǝ lǝ utsyuǝ ǝsuǝ , nyalɛɛ unni Kristo eto ole .
Mɔmɔ lǝ wǝ Kristo afo disiǝ unsi lǝ mii , mi ǝsuǝ eto sinǝ ebukpǝ lǝ lebua eso . Fɛɛ mi lɛwɔnɔ ebusi disiǝ nkpǝ itsyise Onanto eyifo mi basɛɛ eso .
Nya lǝ Onanto eto Lɛwɔnɔ nǝ létakasǝ Yesu ditsyiko ɔkɔmǝ si lǝ mi ǝsuǝǝ , wǝǝ létakasǝ Kristo Yesu utsyiko ɔkɔmǝǝ , wǝ ni futsyǝ luutǝ mi ǝsuǝ eto sinǝ sia luukpǝ mfoo , nkpǝ , ɛyɛ lǝ wǝ Lɛwɔnɔ nǝ nsi nkpǝ lǝ mi ǝsuǝ eso .
Nyaso , mɔ bayimi , keyifo ketsyuǝ abe bo lǝ ǝnǝmi ka ele bǝ buyifo , fɛɛ inni ǝsuǝ eto sinǝ siamfo bunsi kayo , bǝ lǝ busiǝ nkpǝ lǝ se lelabi ǝsuǝ .
Lǝ bitǝkǝko bisiǝ nkpǝ lǝ ǝsuǝ eto sinǝ eto lelabi ǝsuǝǝ , biukpǝ . Fɛɛ lǝ bɛyɛ lǝ Onanto eto Lɛwɔnɔ ǝsuǝ belo mi ǝsuǝ eto sinǝ eto ditsyǝbi bua nǝmǝǝ , buisiǝ nkpǝ manlo .
Itsyise betidi ba Onanto eto Lɛwɔnɔ laayɛnkoo , mǝ ni Onanto eto bebi nɛ .
Onanto mǝntǝ mi ndomufɔ eto lɛwɔnɔ nǝ luutǝ bikate sikpi . Bomu útǝ mi Lɛwɔnɔ nǝ ni bebi eto lele nya diǝtǝ boakpadi Onanto boǝ , “ Abba ” eto kasɔ ni , “ Nto lala . ”
Onanto eto Lɛwɔnɔ ku bo awɔnɔ kenke lɛkɔ iyifo kɛnyɛ ka nlɛ bote bǝ buyifo Onanto eto bebi .
Nya lǝ buyifo wǝ bebii , nyalɛ buyifo mba leedi wǝ bikǝ . Nya bo ku Kristo ebudi Onanto eto bikǝ bɔkɔ . Nya fe kase búnyǝ kanyi fe Kristo , nko ke bo tsya luuyǝnle fe wǝ nɛ .
Lǝ mɔ dinyǝbi ǝsuǝǝ , sitinti lǝ befi kanyi ka bɔnlɛ bunyǝ mɔmɔ mfoo , kanle kulesa saa kon lǝ befi bakatesǝko ku diyǝnde ku disuǝyuǝ nǝ Onanto luutǝ bunyǝ .
Asa nnya Onanto díyifo kenke si ɛlɛ kusu bobe kekleke itǝ lefe nǝ Onanto luulǝkǝ wǝ bebi ote .
Nya Onanto eto asayifoyifo nyamfo kenkee , kpe lǝ kanyinyǝnyǝ ǝsuǝ . Fɛɛ inni asa nyamfo mate ete dítǝ ibǝ nko , bomu Onanto kosate wǝ dítǝ kusu nko . Nya utǝ kusu nkǝ bǝnyǝ kusubebe bǝ
wuulǝkǝ asa nnya Onanto díyifo kenke utsyiko lǝ ukpǝ eto sedomu eto kabiasǝ eto ani lǝ bǝtsyǝ ɔnwɛ , nya wuutǝ kusu nkǝ bǝyǝnde fe wǝ bebi ke .
Nya buyi boǝ ibǝ ese mɔmɔɔ , asa nnya Onanto díyifo kenke lɛ kanyi bunyǝ tinti , kakɔɛ fe usio wǝ nlabe kole .
Nya inni nyamfo mate ete , bomu bo mba Onanto dífi wǝ ditǝsa tutɛ nǝ ni wǝ Lɛwɔnɔ útǝ tsyaa , lɛ kanyi bunyǝ kukakɔɛ lǝ bo ǝsuǝ kemiǝ , nya buufi ǝnǝmi butǝkǝ kekleke boǝ Onanto lǝ ufi bo fe wǝ bebi lǝ butsyǝ ɔnwɛ .
Nya se bonkpe kusubebe komfo esoo , búnyǝ bofo . Fɛɛ asa nnya boǝnyǝ ku bo ǝnǝmii , boensiabe nnya kusu . Itsyise kuutsyuǝ ensi ambe kusu kǝtǝ asa nnya mfi nkpe wǝ koko .
Fɛɛ lǝ bufi bo ǝnǝmi butǝkǝ lǝ asa nnya boǝnnyǝtɔ ǝsuǝǝ , nyalɛ ele bǝ bokpe utu buɛɛ , bukabe nnya kusu .
Nya lǝ nko eto kusu komfo ǝsuǝǝ , nya Onanto eto Lɛwɔnɔ laawunsǝko bo kekleke nɛ , itsyise bumbǝ ale nya bunyi kase ele bǝ boto ola butǝ Onanto bɔyɛnko . Fɛɛ wǝ Lɛwɔnɔ kosate laakɔɛ kalɛ lekpakpa kǝtǝ bo fe kase ińyǝ itǝ bo lǝ kusu ko boǝmbofo bulǝkǝ kate ǝsuǝ .
Nya Onanto wǝ nyi betidi eto ketu kemiǝǝ , yi lesa nǝ nkpe lǝ Lɛwɔnɔ eto nsusu ǝsuǝ tsya . Itsyise Lɛwɔnɔ nǝmǝ aalɛ Onanto lekpakpa lǝ bo disi fe kase Onanto laala .
Buyi boǝ lesa saa nǝ Onanto leeyifoo , iyifo itǝ lɛlɛkɛsǝ itǝ betidi ba laala wǝ nya ókpadi mǝ nkǝ beyifo wǝ keyifo .
Nya betidi ba Onanto léte utsyǝǝ , úlǝkǝ mǝ utsyǝ nkǝ lǝ bale wǝ Ubi itǝ bǝ wǝ Ubi lǝ udi ututɛ utǝ wǝ bayimi kpǝ bamǝ .
Lǝ nyaso mba Onanto dílǝkǝ utsyǝǝ , mǝ ókpadi nɛ . Nya mba ókpadii , úyifo mǝ basɛɛ . Nya mba úyifo basɛɛ , mǝ ókpasǝ ǝsuǝ bǝyǝnde fe wǝ ke .
Lǝ nyamfo esoo , be ele bǝ bɔtɛyi ? Lǝ Onanto ńyǝ bo kamaa , owoe loofo buńyǝ bo lǝ ǝsuǝ ?
Nya lǝ Onanto mánni wǝ Ubi bufi kǝtǝ bo , bomu úfi wǝ útǝ kedi lǝ bo disii , beso wǝmbufi asa nnya ta utǝ bo kafo faa ɛyɛ lǝ wǝ Ubi ǝmfo ǝsuǝ ?
Nya owoe luufi etiki lǝ Onanto eto betidi ba úlǝkǝ utsyǝ ǝsuǝ ? Onanto kosate ébulǝkǝ mǝ kɛnyɛ nkǝ bédi lɛbɛ .
Nya owoe loofo mǝ dikpi bolo ? Kuutsyuǝ saa ǝmbǝ ! Kristo Yesu wǝ ni utidi wǝ díkpǝ , nya nnya nsi nso ni bǝǝ , wǝ ni nwǝ bátakasǝ betsyiko ɔkɔmǝ nya unsi lǝ Onanto eto kodiani nlɛ bofo kǝtǝ bo .
Nya owoe loofo lelabi nǝ nkpe lǝ bonko Kristo eto nti bola ? Kanyinyǝnyǝ lee bulǝ , lee ohiãtete , lee kukpɛnsɛ , lee leyasiǝsiǝ , lee sikpi bokpe , lee ukpǝ lee lesiabi eto kɛnyɛ ?
Ekpe lǝ Awɔnisa Kɛnkɛ eto Kukue ǝsuǝ bǝ , “ Lǝ fǝ disi esoo , bokpe lǝ ukpǝ eto bulǝ ǝsuǝ diyi saa diyi . Nya beeyifo bo fe basamu ba bantɔɔ kalokɔ . ”
Nya lǝ nyamfo kenke ǝsuǝǝ , butǝkǝ kato ɛyɛ lǝ kase Kristo laala bo eso .
Itsyise ékpako mɛ wuee bɛ kulesa saa ǝmbǝ nǝ luusǝnsǝ bo ku wǝ nti lǝ lelabi nǝ ufi utǝ bo eso . Ukpǝ nye nkpǝ lee kato eto batɔnkpe lee awɔnɔ eto ǝsuǝale ǝtsyuǝ , lefe nǝmfo lee nǝ luubǝ nye ǝsuǝale ǝtsyuǝ ditsyi kato fanloo nye lǝ kasɔ mfo nye lesa saa nǝ beyifoo , kulesa saa ǝmbǝ nǝ loofo bo nti bola kulefe ketsyiko lǝ Onanto eto lelabi nǝ úfi útǝ bo ɛyɛ lǝ Kristo Yesu Bonamute ǝsuǝ .

Lesa nǝ minlɛ bɔtɛyi eyifo ɔnukualɛ , inni sidia minlɛ bɔtɛyi , itsyise nyifo Kristo eto ole . Mɔ lɛkɔɛsi nǝ ǝsuǝ Onanto eto Lɛwɔnɔ nsii , lɛ mɛ bɔtɛyi sitinti nkǝ minlɛ sidia bɔtɛyi .
Nnla miǝ bete biǝ ɛlɛ mɛ bulǝ lǝ taa utu nya yɛnlɛ mɛ bufi tinti taa lǝ mɔ utu kemiǝǝ ?
Iyifo mɔ lelabi miǝ , lǝ yɔɔwunsǝ ko mɔ betidi ba bonko mǝ ni kusǝ kɔni eto betidi eto disii , muutǝ kusu bǝ Onanto kudi mɛ nkǝ woǝfǝ mɛ lǝ Kristo ǝsuǝ .
Itsyise mǝ ni Israel eto kusǝ ko Onanto dílǝkǝ utsyǝ . Nya úfi mǝ uyifo wǝ bebi . Nya úlǝkǝ wǝ sekakedikɔ eto diyǝnde óte mǝ . Nya úlǝkǝ kɛnyɛ ka ókle ku mǝ óte . Nya útǝ mǝ wǝ afi . Mǝ ni mba Onanto léte kase ele bǝ bayɛ besumu wǝ nɛ . Nya mǝ ni mba ókle kɛnyɛ ko utsyǝ .
Mǝ bana ni mba lefo aye , ba ni baseke , ba Onanto dílǝkǝ utsyǝ . Nya lǝ mǝ ntii , nya Kristo lɛbɔ utsyi úbǝ fe kawunsiǝ eto utidi . Idu mɔmɔ ɛntɔ lefe saa bitǝ lǝ bufi atɛsǝ butǝ Onanto , wǝ ntǝkǝ lesa saa kato . Ibǝ itǝ .
Inni bɔtɛyi minlɛ miǝ Onanto eto kɛnyɛ ka ɔ́tɛyi utsyǝ eyifo kebimba , nya wényifo lǝ ke ǝsuǝ . Itsyise inni Israelfɔ kenke ni Onanto eto betidi .
Nya inni Abraham eto kafo eto bebi kenke ni Onanto eto bebi . Onanto atɛyi Abraham nkǝ , “ Mɔɔyɛ lǝ Isak ǝsuǝ mfɔnsǝ fǝ kafo eto bebi . ”
Nyamfo lɛ bote nkǝ , inni Abraham eto bebi ba kenke ole ni Onanto eto bebi . Bomu Onanto eto bebi ni mba lefo wǝ kɛnyɛtsyǝtsyǝ banɔ . Nya mbamfo woǝnyǝ fǝnkǝ Abraham eto bebi kosate nɛ .
Ditiki nǝ Onanto lɛtɛyi lǝ wǝ kɛnyɛtsyǝtsyǝ ǝsuǝ ni nkǝ , “ Muusinkli mbǝ lɛlɛ amba mfiǝmato . Nya Sara ebole ubisaibi . ”
Nya inni nyamfo mate . Fɛɛ Rebeka tsya ále bafimfi ini bebisaibi itsyi lǝ anto ɔni hã wǝ ni bo ona Isak ǝsuǝ .
Fɛɛ Onanto kpe kusu ko woayɛ kǝlǝkǝ betidi . Nya fe kase ibǝ itǝ nkoo , Onanto átɛyi lesatsyuǝ utsyǝ fɛ bále bafimfi bamfo , fɛ lǝ bafimfi bamfo lǝ beyifo keyifo sɛɛ lee kabua saa . Nya kusu ko ǝsuǝ woayɛ mfo enni lǝ mǝ keyifo saa ǝsuǝ . Bomu ɔ́tɛyi Rebeka nkǝ , “ Ubi ninǝ ebofiani nwǝ luusumu dikpǝfile . ”

Íbǝ itǝ fe kase Onanto lɛtɛyi lǝ Awɔnisa Kɛnkɛ eto Kukue ǝsuǝ nkǝ , “ Nla Yakob , nya mínkisi Esau . ”
Lǝ nyamfo esoo , be ele bǝ bɔtɛyi mɔmɔ ? Bɔtɛyi bɔnlɛ boǝ Onanto eenyifo asa lǝ kusu sɛɛ ǝsuǝ ? Kulefe ! Inni nko inte kon .
Fɛɛ ɔ́tɛyi Moses nkǝ , “ Utidi wǝ maala miǝ muunǝ kafoo , wǝ muunǝ kafo nɛ . Nya utidi wǝ minla miǝ mǝǝnyǝ kaminsǝǝ , wǝ muunyǝ kaminsǝ nɛ . ”
Nyaso kase Onanto lǝǝnyǝ utidi kaminsǝǝ , aanyɛ lǝ utidi ǝmǝ eto lesa nǝ woala nye wǝǝyifo ǝsuǝ . Bomuu , itsyi lǝ kase Onanto kosate laabe lǝ kaminsǝnyǝnyǝ ǝsuǝ .
Nya lǝ Awɔnisa Kɛnkɛ eto Kukue ǝsuǝǝ , Onanto átɛyi Egipte eto Oka Farao nkǝ , “ Lǝ nyamfo esoo , nlɛ fǝ seka butsyǝ bǝ lǝ nlǝkǝ mɔ ǝsuǝale nte betidi ɛyɛ lǝ fǝ ǝsuǝ , nya bǝ lǝ mɔ diye lǝ lɛyɛ letsyo bǝ lǝ kawunsiǝ eto betidi kenke lǝ banɔ . ”
Lǝ nyasoo , utidi wǝ Onanto laala nkǝ wǝǝnyǝ kaminsǝǝ , wǝ wǝǝnyǝ kaminsǝ nɛ . Nya nwǝ waala nkǝ utidi atoo , wǝ wǝǝtǝ wǝǝtidi ato nɛ .
Mi bǝtsyuǝ ebɔtɔ mɛ nkǝ , “ Lǝ ite nkoo , beso Onanto nsi laalo utidi dikpi ? Owoe loofo botaka kǝńyǝ lǝ Onanto eto lɛkɔɛle ǝsuǝ . ”
Nya owoe feni kon bǝ lǝ edi etiki ǝńyǝ lǝ Onanto ǝsuǝ ? Dikplibi antɔ utidi wǝ léto ni nkǝ , “ Beso fɛ fáto mɛ mmǝ ? ”
Lǝ nyamfo eto kamaa , utidi wǝ laato ekplibi kpe kusu woasɔ sɛfɔtǝ fe kase ke woala . Nya woofo sɛfɔtǝ sia ɔminansǝ bufi kato ekplibi ǝnuǝ , nya wuufi dikplibi lɔɔni nǝ óto , laanɔ bobe utsyǝ itǝ eyididi . Nya wuufi dikplibi nuǝfǝ utsyǝ itǝ ekubi bokpa kakpo .
Nya nko ke Onanto tsya díyifo nɛ . Woala nkǝ wǝǝlǝkǝ wǝ lɛblɔfi ote mba ǝsuǝ únyǝ ɔblɔ , bǝ lǝ bǝnyǝ wǝ ǝsuǝale . Fɛɛ woefi disuǝtsyǝ tinti kǝtǝ mba ɔnlɛ ɔblɔ bunyǝ kakpe lǝ lefe nǝ eto lefe úkase uyi nkǝ wɔɔtsylɔsǝ mǝ .
Nya nko ini bǝ óla nkǝ lǝ ulǝkǝ asa sɛɛ nnya nkpe lǝ wǝ diyǝnde kplɛ kemiǝ ote mba woola nkǝ wǝǝnyǝ kaminsǝ . Nya buyifo betidi ba ɔlɔ utsyǝ nkǝ lǝ bubǝ bunyǝ wǝ diyǝnde kplɛ .
Lǝ nyaso úlǝkǝ bo tsya , inni Yudafɔ mate . Bomu ku mba lenni Yudafɔ tsya .
Ɔ́tɛyi ekpa wuee lǝ Onanto eto Unyɛlǝkǝtidi Hosea eto kukue ǝsuǝ nkǝ , “ Betidi ba dímendi mɔ balee , mookpadi mǝ ‘ Mɔ betidi . ’ Nya kuse ko eto betidi maanlaa , mookpadi mǝ ‘ Mɔ balala . ’
Nya lǝ kaka tutuutu bátɛyi mǝ bǝ , Binni mɔ betidi , mfo ǝmǝ tutuutu bookpadi mǝ bǝ Onanto Wǝ Nsi Nkpe Lefe Saa eto bebi . ”
Onanto eto Unyɛlǝkǝtidi Yesaya ábe letsya bembembe útǝ Israelfɔ katɛyi nkǝ , “ Lǝ ibǝ bǝ Israelfɔ fui kpenkpenkpe fe lekpo eto lɛwinimi tsyaa , mǝ nti esiani hã luunyǝ bulǝkǝ .
Itsyise Bonamute ebokponko kawunsiǝ eto betidi kenke lekpo mlǝ . ”
Nya yuubǝ itǝ fe kase Yesaya lɛtɛyi lǝ lefe nǝ léfe mǝ nkǝ , “ Lenni Bonamute Ǝsuǝaletidi Kenke díbu bo kafo eto bebi bǝtsyuǝ utsyǝǝ , eni bɔ́ɔtsylɔsɔ bo tsya fe Sodom seka , nya butsyǝ fe Gomora seka ! ”
Lǝ nyamfo esoo , be ini bɔnlɛ bɔtɛyi ? Nko ini bǝ betidi ba lenni Israelfɔ nya bennsi nkpǝ lǝ kusu sɛɛ ǝsuǝǝ , mǝ díbǝ báfiani betidi ba ni basɛɛ mɔmɔ lǝ Onanto eto ǝnemi se báfo wǝ bánɔ eso .
Fɛɛ Israelfɔ ba léfo afi nyamǝ nya banlɛ bokplatsya kekleke bǝ lǝ beyifo kasɛɛ , mámfo buyifo lǝ nnya ǝsuǝ bafiani basɛɛ .
Nya beso íbǝ nko ? Itsyise bányɛ lǝ bofokanɔ ǝsuǝ bafo kasɛɛ buyifo , bomu béfi mǝ ǝnǝmi bǝtǝkǝ lǝ mǝ kosate eto eyisafa ǝsuǝ , nya bétusǝ lǝ Kristo wǝ nte fe leba nǝ ǝsuǝ utidi leetusǝ .
Fe kase báwɔni bǝtsyǝ bǝ lǝ nyaso bétusǝ lǝ Kristo wǝ ni fe leba nǝ nte lǝ mǝ kusu ǝsuǝ fe kase inte lǝ Awɔnisa Kɛnkɛ eto Kukue ǝsuǝ nnya nlɛ bɔtɛyi nkǝ , “ Bebe ! Mfi leba nǝ luutǝ betidi tusǝ lǝ ni nlɛ butsyǝ lǝ Sion eto umǝ . Nya bɔɔtsyinini lǝ ni ǝsuǝ bedu banɔ . Fɛɛ utidi wǝ ke lefo wǝ ɔnɔɔ , wǝmbudi kafoni lǝ wǝ ɔflɔ kulefe . ”
Mɔ bayimi , iyifo mɔ lelabi nǝ ditsyi lǝ mɔ utu kemiǝ ku mɔ olatoto itǝ Onanto miǝ Yudafɔ lǝ bǝnyǝ bofo .
Nńyǝ mǝ kama nlɛ bɔtɛyi minkǝǝ , baakpe otsyekle sitinti lǝ Onanto busumu ǝsuǝ . Fɛɛ benyi kusu komǝ .
Itsyise bánte kusu ko Onanto laala nkǝ utidi yɛ lǝ uyifo ɔsɛɛ lǝ wǝ ǝnǝmi . Bomu mǝ kosate lɛbɛbɛ mǝ kusu bǝtǝ ǝsuǝ . Lǝ nyamfo eso bámbokosǝ ǝsuǝ kasɔ bǝtǝ Onanto itǝ bǝ lǝ ote mǝ kusu ko ǝsuǝ bɔɔyɛ lǝ uyifo mǝ basɛɛ .
Itsyise Kristo díbǝ ófo ǝsuǝale lǝ Moses eto afi eto ani . Nya utidi saa léfo Kristo ɔ́nɔɔ , úyifo wǝ ɔsɛɛ lǝ Onanto eto ǝnǝmi .
Moses áwɔni asa utsyiko lǝ kase utidi leeyifo ɔsɛɛ ɛyɛ lǝ afi ǝsuǝ katɛyi nkǝ , “ Utidi saa wǝ leeyifo lǝ afi nyamfo ǝsuǝǝ , afi nyamfo ebutǝ wǝ nkpǝ . ”
Fɛɛ Awɔnisa Kɛnkɛ eto Kukue átɛyi itsyi lǝ kase utidi leeyifo ɔsɛɛ lǝ Onanto eto ǝnǝmi ɛyɛ lǝ bofokanɔ ǝsuǝ nkǝ , “ Mantɔ fǝ ǝsuǝ fǝnkǝ , ‘ Owoe loobe usu Kato ? ’ Nya kasɔ ni bǝ , ‘ Owoe loobe usu Kato usu okpa Kristo oboko ? ’
Nya mantɔ fǝ ǝsuǝ fǝnke , ‘ Owoe luudufǝ usu kasɔ mfo ke ? ’ Nya kɔsɔ ni bǝ , ‘ Owoe luusu ɔkɔmǝ usu oboko Kristo ku wǝ ? ’ ”
Bomu lesa nǝ ɛnlɛ bote ni bǝnkǝ , “ Onanto eto ditiki nǝmǝ ebɔfi fǝ pɛɛ , nya lenkpe lǝ fǝ kɛnyɛ ku fǝ lɛkɔɛsi kemiǝ . ” Nya nyamfo ni bofokanɔ eto ditiki nǝ bɔnlɛ letsya bobe nɛ .
Nya lǝ emenkli kɛnyɛ , fatɛyi fǝ Yesu ni Bonamute , nya fafo fanɔ lǝ fǝ lɔkɔɛsi kemiǝ fǝ Onanto átakasǝ wǝ utsyiko ɔkɔmǝǝ , Onanto ebutǝ fǝ nkpǝ .
Itsyise ɛyɛ lǝ fǝ lɛkɔɛsi kemiǝ nya faafo kanɔɔ , nya feeyifo ɔsɛɛ lǝ Onanto eto ǝnǝmi nɛ . Nya ɛyɛ lǝ fǝ kɛnyɛ ka fefi fǝlǝkǝ nyamfo fatee , nya ǝsuǝ fuunyǝ bofo nɛ .
Itsyise lǝ nyamfo seka ǝsuǝ nya Awɔnisa Kɛnkɛ eto Kukue lɛtɛyi nkǝ , “ Utsyuǝ saa wǝ léfo wǝ ɔ́nɔɔ , kofani ǝmbɔlɛ wǝ kulefe . ”
Nyamfo lɛ bote nkǝ , letekɛkɛ saa ǝmbǝ lǝ Yudafɔ ku mba lenni Yudanyǝ nti . Nya Onanto ni bomblɛ eto Onamute , nya wookpo betidi ba kenke laato ola kǝtǝ wǝ atsyɔ .
Fe kase enkpe lǝ Awɔnisa Kɛnkɛ eto Kukue ǝsuǝ , “ Utidi saa wǝ laato ola kakpadi Bonamute eto diyee , ebunyǝ bofo . ”
Fɛɛ utsyuǝ saa ke dímamfo ɔ́nɔɔ , ntsyǝ woofo wǝ bokpadi katɔ wǝ lesa ? Nya utidi wǝ kee eto ditiki bámfo bábe ni letsyaa , ntsyǝ fɛ boofo wǝ bofo kanɔ ? Nya lǝ kuutsyuǝ mámbe ditiki nǝmǝ letsya bǝtǝ mǝ lǝ lefe nǝ léfe mmǝǝ , ntsyǝ fɛ bɔɔnɔ ni ?
Nya lǝ bántsyese batɔnkpee , ntsyǝ boobe ditiki nǝmǝ letsya ? Báwɔni bakpe lǝ Awɔnisa Kɛnkɛ eto Kukue ǝsuǝ bǝ , “ Kase mba léboko Ditiki Sɛɛ nǝmǝ díbǝ bédufǝ , aanɔ bobe tinti . ”
Fɛɛ inni mǝmblɛ kenke ni mba díkafo Ditiki Sɛɛ nǝ mǝ . Itsyise Yesaya kosate átɛyi nkǝ , “ Bonamute , owoe léfo ditiki nǝ bóbe letsya ɔ́nɔ ? ”
Lǝ nyasoo , bofokanɔ yɛ lǝ ditiki nǝ bɔnɔ ǝsuǝ . Nya ditiki nǝmǝ bɔnɔ yɛ lǝ Kristo letsya bobe ǝsuǝ .
Fɛɛ lesa nǝ minlɛ bɔtɔ ni bǝǝ , sitinti ini bǝ Israelfɔ mánnɔ ditiki nǝmǝ ? Bánɔ ni fe kase Awɔnisa Kɛnkɛ eto Kukue lɛtɛyi nkǝ , “ Bánɔ mǝ kudu lǝ kawunsiǝ kenke , nya mǝ ditiki dísensǝ dísu kawunsiǝ eto kasekɔ kenke . ”
Nya lǝ nsi ntɔ nnɔ miǝ nyalɛ Israel eto kusǝ mánnɔ ni kasɔɔ ? Moses kosate ni utidi tutɛ wǝ dítsyiko Onanto eto ditiki nǝmǝ kɛnyɛ bulǝkǝ kate katɛyi nkǝ , “ Muutǝ miǝ bɛsɛsɛ ǝnǝmi lǝ betidi ba lenni kusǝ ǝsuǝ . Nya ɛyɛ lǝ betidibuki ba eto ǝnǝmi dimansini tɔ lǝ bǝtǝ binyǝ ɔblɔ . ”
Nya Yesaya esi ókpe ɔkɔɛ ɔ́tɛyi mǝ wuee nkǝ Onanto atɛyi nkǝ , “ Betidi ba dímambɛbɛ mɛɛ , mɔmɔ bǝnyǝ mɛ . Nya mínlǝkǝ mɔ ǝsuǝ mínte betidi ba dímantɔ kulesa itsyi lǝ mɛ ǝsuǝ bánɔ . ”
Fɛɛ lǝ Israelfɔ ǝsuǝǝ , ɔ́tɛyi nkǝ , “ Nsensǝ mɔ ani ntsyǝ lefe nǝ ta , bǝ lǝ mfo betidi ba lembu kuutsyuǝ saa nya bátaka bǝńyǝ lǝ mɛ ǝsuǝ . ”
Nyaso nlɛ bɔtɔ mɔmɔ miǝ nyalɛ Onanto áni wǝ Betidi ? Owo lo . Inni nko ini kulaa ! Mɔ kosate eyifo Israelnyǝ nya mini Abraham eto kafo eto ubi wǝ ditsyi Benyamin eto kafo .
Onanto manni wǝ betidi ba unyi , úlǝkǝ utsyǝ taa kasɔketsyikɔ ke . Nya biyi lesa nǝ báwɔni bákpe lǝ Awɔnisa Kɛnkɛ eto Kukue bǝ Unyɛlǝkǝtidi Elia átɛyi Onanto itsyi lǝ Israelfɔ eto disiale ǝsuǝ nkǝ ,
“ Bonamute , betidi bamfo lélo fǝ bǝnyɛlǝkǝtidi nya bésensǝ fǝ kedi eto leba kenke ! Ini mɔ hã ni utidi wǝ díbu , nya banlɛ bɔbɛbɛ bǝ lǝ balo mɛ ! ”
Nte mbuayɛ bo Onanto dítǝ wǝ ? Ɔ́tɛyi wǝ nkǝ , “ Nlǝkǝ betidi akpi akuanse ntsyǝ itǝ mɔ ǝsuǝ ba dímanse akonki bǝtǝ ufiǝ Baal . ”
Nko ke itsyǝ fe kase inte mɔmɔ nɛ . Israel eto betidi esiani bǝtsyuǝ ebu ba Onanto dílǝkǝ utsyǝ itǝ wǝ ǝsuǝ ɛyɛ lǝ wǝ lefonǝ eso .
Wǝ lefonǝ ǝsuǝ nya ɔ́yɛ úlǝkǝ mǝ , nya inni lesa nǝ béyifo eso úlǝkǝ mǝ . Nya lǝ Onanto ǝlǝkǝ betidi lǝ mǝ keyifo ka banlɛ esoo , nyalɛ eni wǝ lefonǝ menyifo lefonǝ tinti .
Nyalɛ ntsyǝ nɛ ? Lesa nǝ ǝsuǝ Israelfɔ dífi kusubebe bǝtǝkǝ keklekee , bǝnnyǝ ni . Fɛɛ mba sɛkɛ Onanto dílǝkǝ utsyǝ ǝnyǝ ni . Bafɛfɛ éti ato bǝtǝ Onanto eto bokpadi .
Fe nyamfo ǝsuǝǝ , Awɔnisa Kɛnkɛ eto Kukue átɛyi nkǝ , “ Onanto ǝlǝkǝ mǝ ani , nya kuninǝ dídi mǝ utu ku mǝ nsusu kenke . Nya ibǝ nko ibǝ ese taa mi eto bale tsya ǝsuǝ , beentsyue koto nya bǝǝnyǝ kulesa kǝtsyǝ lekpo . ”
Nyaso Oka David átɛyi nkǝ , “ Lǝ itǝ mǝ diyi saa eto lesa kedikɔ lǝ efiani uyibi wǝ bábio lǝ banɔ lǝ wǝ . Nya lǝ bédu bánɔ bédufǝ lǝ kotonǝnǝ ǝsuǝ .
Nya lǝ itǝ mǝ ǝnǝmi lǝ eba bǝ bensiembunyǝ kulesa bǝtsyǝ lekpo . Nnya lǝ itǝ mǝ kanyinyǝnyǝ lǝ kafiani bitsyike itǝ mǝ lefe saa . ”
Nya maatɔ tsya minkǝ lefe nǝ Yudafɔ lɛtsyinini bédu bánɔɔ , bánya kenke nya bénsifo botaka keńyǝǝ ? Owo ! Inni nko ini ? Bomu itsyi lǝ mǝ botakebu esoo , mba lenni Yudafɔ tsya ǝbǝ bǝnyǝ bofo bǝ lǝ itǝ lǝ ǝnǝmi lǝ ɛsɛ mǝ lǝ Yudafɔ bakpɔ mɛ kutsyuǝsɛ .
Yudafɔ eto lebua nǝ béyifo eso Onanto ǝtǝ nkǝ kawunsiǝ kenke nyǝ asa sɛɛ . Nya lefe nǝ Yudafɔ ku Onanto eto nti lebiaa , asa sɛɛ esi íbǝ , ílǝkǝ mba lenni Yudafɔ eto disi lǝ ntu nya báfo Onanto eto atsyɔkpokpo kpǝ . Nya lǝ mǝ botakebu áboko atsyɔkpokpo nyamfo eto okle kawunsiǝǝ , lǝ ibǝ bǝ Yudafɔ kenke esinkli bǝbǝ bakɔ ku Onantoo , wǝ atsyɔkpokpo nnya luubǝ ebufui ekpe tinti .
Nya mɔmɔ mimba lenni Yudafɔɔ , nlɛ mi bɔtɛyi lǝ lefe nǝmfo nǝ minyifo nwǝ bátsyese mi mfoo , bǝ nlǝkǝ mɔ keyifo eto bofe nte mi .
Nya ǝtsyuǝ ɛyɛ lǝ nyamfo ǝsuǝǝ , muutǝ ǝnǝmi ebɔsɛ mɔ betidi , bakpɔ kutsyuǝsɛ itǝ ǝtsyuǝ Onanto ebofo mǝ bǝtsyuǝ .
Itsyise se Onanto dílǝkǝ mǝ anii , diyuǝ ǝbǝ Onanto ku kawunsiǝ eto betidi eto nti . Nya be luubǝ lǝ Onanto esinkli ofo mǝ ? Yuuyifo fe kase utidi leekpe kesinkli kataka kǝbǝ nkpǝ !
Lǝ didisa eto kutsyǝ tutɛ ko befi bǝtǝ Onanto eyifo kɛnkɛɛ , nyalɛ didisa nǝmǝ kenke eyifo kɛnkɛ , Nko ke lǝ kuyi komǝ eto keyudu eyifo kɛnkɛ , nyalɛ ko kalɛ tsya eyifo kɛnkɛ .
Bála kuyi ko bétsyi eto kalɛ , nya béfi mimba lenni Yudafɔ ba nte fe dibutu eto kuyi ko bála bákle bámaklasǝ lǝ nko bétsyi eto ɔlɛ wǝ bála eto kɛnyɛ . Itǝ bǝ mi tsya ǝbǝ bɛlɛ kedi bunyǝ ketsyiko lǝ kuyitsyitsyi komǝ , ko ni Yudafɔ eto keyudu ɔflɔ .
Nyaso bebe sinini biǝ biambesǝ ǝsuǝ kato lǝ uyilɛ wǝ bála ǝsuǝ . Itsyise lǝ biyifo nkoo , ele bǝ binyǝ bitsyǝ lekpo biǝ inni mi ni ko uyudu . Bomu uyudu nlɛ mi lǝ nkpǝ nɛ .
Ebofo bɔtɛyi fǝnkǝ , “ Bála uyilɛ ǝmǝ bǝlǝkǝ bǝ lǝ befi fǝ bǝkǝ lǝ wǝ kɛnyɛ . ”
Nya nko ini nɛ . Fɛɛ biyi biǝ mǝ mamfokanɔ eso bála mǝ bǝlǝkǝ . Nya mi ǝnyǝ kafĩɔkɔ se befo bɛnɔ eso . Fɛɛ nyamfo anlɛ bote bǝ bebesǝ mi ǝsuǝ kato , bomu ele bǝ bikate sikpi .
Itsyise lǝ Onanto mǝnyǝ mǝ kaminsǝ ɔkɔbe Yudafɔ ba ni fe kuyi komfo eto ɔlɛ ɔlɛɛ , befo bɛnɔ biǝ wuunyǝ mi kaminsǝ ɔkɔbe mi ɔlɛ ?
Nyamfo lɛ bo bote kase Onanto lǝǝnyǝ kaminsǝ ku kase wǝ ditiki nkpe ale . Okpe ale itǝ betidi ba dímentsyue wǝ koto , nya woefi wǝ lefonǝ kǝtǝ mi mba léfo wǝ bɛnɔ kekleke lefe saa . Lǝ bienyifo nkoo , Onanto ebola mi ulǝkǝ lǝ kuyi komǝ ǝsuǝ .
Nya lǝ Yudafɔ tsya áyɛ mǝ mamfokanɔɔ , Onanto ebufi mǝ tsya okpe lǝ kuyi komǝ ǝsuǝ . Itsyise Onanto kpe ǝsuǝale bǝ usinkli otsyasǝ kuyi eto kalɛ lǝ kuyi komǝ ǝsuǝ bǝ lǝ ɛkɔbe ɛlɛ .
Mimba lenni Yudafɔ te fe kuyi ko ńyǝ lǝ dibutu , nya bála ko kalɛ bǝbǝ bákle bǝkǝ lǝ umǝ eto kuyi ko bétsyi ǝsuǝ . Israel eto kusǝ eyifo fe kuyi ko bétsyi . Eso imbǝ ale itǝ Onanto bǝ ufi kuyitsyitsyi komǝ eto kalɛ ka bála usinkliko ke otsyasǝ ukɔ lǝ nko ǝsuǝ bála ke , nya yɔɔlɛkɛ eso .
Mɔ bayimi , asa ǝtsyuǝ kpe nnya lɛkula mi nya minla miǝ mǝǝlǝkǝ nte mi bǝ yensikula mi lǝ bɛyɛ bubu biǝ biyi kobe tinti beso . Nnya ni bǝ , Yudafɔ bǝtsyuǝ eto atotitidi nnya bankpe embutsyǝ ɛklɛ . Bomu atotitidi nyamfo ebola lefe nǝ Onanto dínyǝ sitiditu sia woala lǝ mba lenni Yudafɔ eto nti ólosǝ .
Nya kusu komfo ǝsuǝ yɔɔyɛ bǝ Yudafɔ kenke lǝ bǝnyǝ bofo fe kase Onanto lɛtɛyi lǝ Awɔnisa Kɛnkɛ eto Kukue nkǝ , “ Ofomfokǝtǝ ebutsyi Sion ubǝ , nya wuubǝ ulǝkǝ disiale saa lǝ Yakob eto kato eto bebi nti .
Nya kɛnyɛklekle kamfo ebɔkɛ lǝ bonko mǝ eto nti lǝ lefe nǝ minlǝkǝ abuayifoyifo lǝ mǝ nti . ”
Yudafɔ eyifo Onanto eto balo , itsyise bámfo Ditiki Sɛɛ nǝmǝ banɔ . Lǝ nyamfo esoo , mimba lenni Yudafɔ kpe kǝńyǝnkɔ . Fɛɛ se Onanto dílǝkǝ mǝ utsyǝ taa banamǝ lefe esoo , woala mǝ .
Itsyise lǝ Onanto ǝlǝkǝ betidi bǝtsyuǝ nya úte mǝ wǝ lefonǝ ditsyuǝǝ , wǝmbofloma ni .
Nya mimba lenni Yudafɔɔ , béta Onanto bíbu lǝ lefe nǝ léfe mǝ ǝsuǝ , fɛ mɔmɔɔ , Onanto ǝnyǝ mi kaminsǝ lǝ Yudafɔ eto atotitidi esoo ,
nko ini bǝ lǝ kase Onanto dínyǝ mi kaminsǝ esoo , Yudafɔ ensientsyue Onanto koto mɔmɔ bǝ lǝ Onanto lǝ unyǝ mǝ tsya kaminsǝ .
Onanto ǝlǝkǝ betidi ba ta ani , nya mǝ atotitidi díti mǝ kusu iyifo fe diyo bákpe mǝ , lǝ itǝ bǝ unyǝ mǝmblɛ kaminsǝ .
Onanto amɔ tinti ! Nya asa sɛɛ kenke etsyi wǝ ɔflɔ . Nya sitintii , wǝ ni kobe nya unyi asa nnya kenke eto kemiǝ kukɔnɔ . kǝlǝkǝ kasɔ bɔnɔ . Nya kutsyuǝ sa ǝmbofo esu nya ǝsuǝ waayɛ keyifo wǝ asa kasɔ bɔnɔ . Nya kutsyuǝ saa ǝmbofo esu nya ǝsuǝ wǝ ayɛ keyifo wǝ asa kasɔ bɔnɔ .
Nko eso báwɔni bákpe lǝ Awɔnisa Kɛnkɛ eto Kukue ǝsuǝ nkǝ , “ Owoe laanɔ Bonamute eto nsusu kasɔ ? Nya owoe ni wǝ ɔwunsǝkotsyuǝ ?
Owoe díkǝtǝ wǝ lesatsyuǝ unyǝ bǝ lǝ ubǝ utsyǝ wǝ lǝ nnya kɛnyɛ ? ”
Wǝ díyifo lesa saa , nya wǝ dímuǝ asa nnya kenke ɔnlɛ , nya wǝ ni lesa saa eto kalosǝkɔ . Atɛsǝ itǝ Onanto idu mɔmɔ isu manlo manlo . Ibǝ itǝ .
Nyaso , mɔ bayimi , se Onanto nlɛ bo kaminsǝ bunyǝ ɛyɛ lǝ wǝ kafo ɛkpɛ tinti esoo , nlɛ mi lekpakpa sitinti miǝ , bifi mi ǝsuǝ bitǝ Onanto fe keditǝtǝ seka nnya diyifo kɛnkɛ , nnya lǝǝyuǝsǝ wǝ kafo tsya lǝ mi nkpǝ bo binsi mfo eso . Nyamfo ni kase ele bǝ bɔyɛ busumu Onanto lǝ lɛkɔɛsi kǝmiǝ nɛ .
Biensiǝ nkpǝ fe kase kawunsiǝ kamfo eto betidi lǝǝsiǝ mu . Bomu bitǝ lǝ Onanto lǝ ɔtsyi mi nsusu ɔwuninsǝ lǝ befiani betidi fɔfɔ . Nyamfo luutǝ binyǝ lesa nǝ Onanto laala , ku lesa nǝ lɛlɛkɛ , nya diakɛ wǝ ɔkɔɛ nya lɛflɔ kenke tsya .
Nya ɛyɛ lǝ keyifo ka útǝ mɛ lǝ wǝ lefonǝ ǝsuǝ esoo , nlɛ mimblɛ bɔtɛyi minkǝ biambesǝ ǝsuǝ kato enso kase ele bǝ itsyǝ . Bomu bitǝ lǝ mi nsusu lǝ bote bǝ bebokosǝ ǝsuǝ kasɔ nya utsyuǝ saa lǝ ukato wǝ ǝsuǝ ukabe lǝ wǝ bofakanɔ bo Onanto dítǝ wǝ eto ale ǝsuǝ .
Fe kase bonkpe ǝsuǝ ani nnya nkpe akpa akpa nnya leeyifo keyifo kani eto oklee ,
nko ke ini bǝ buyifo betidi kpǝ tsya . Buyifo utidi eto ǝsuǝ ani nnya ntsyi akpa akpa kpǝ nyamfo lǝ bo lɔniyifoyifo ku Kristo eso , nya akpa akpa nyamǝ lɛkɔɔ bǝtsyuǝ iyifo utidi ɔni .
Nyaso bitǝ lǝ bufi ǝtǝsa akpa akpa nnya Onanto dítǝ bo ɛyɛ lǝ wǝ lefonǝ ǝsuǝ buyifo keyifo . Lǝ utidi utsyuǝ afo Onanto eto Ditiki Sɛɛ nǝmǝ eto bulǝkǝkate eto ǝtǝsaa , ele bǝ obe ni letsya ku bofokanɔ bo nkpe wǝ .
Lǝ utidi utsyuǝ eto ǝtǝsa ni bǝ ɔwunsǝko betidi bamba eto keyifoo , ele bǝ uyifo ke ku kafo faa ka woofo . Lǝ asabote inii , ele bǝ ote asa nyamǝ fe kase woofo .
Lǝ betidi nkɛale kpekpe inii , ele bǝ okpe betidi nkɛale lǝ nnya ǝsuǝ . Lǝ kafoɛkpɛ buyifo kǝtǝ betidi inii , ele bǝ uyifo nnya ku kafo faa . Nya lǝ betidi bɔyɛnko tsya inii , ele bǝ ufi wǝ kobe kenke utǝ keyifo kamǝ eto buyifo , lǝ ɔtɔnko mǝ . Lǝ kaminsǝnyǝnyǝ inii , ele bǝ unyǝ kaminsǝ ku wǝ utu kenke .
Bela mi betidi ku lelabi kenke . Bikisi lebua lǝ bɛkɔbe lesa sɛɛ bɛlɛ kekleke .
Bifi lelabi bitǝ mi bǝtsyuǝ ku utu faa fǝnkǝ bayimi ba léfo bánɔ . Nya bitǝ mi bǝtsyuǝ dibu enso mi ǝsuǝ .
Bienyifo sɛflɔ , bomu bekpe ɔtsyini lǝ mi keyifo ǝsuǝ . Bisumu Bonamute ǝmǝ ku mi utu kenke .
Se bɛnlɛ kusu bobe itǝ lesatsyuǝ esoo , binyǝ disuǝyuǝ lǝ keyifo saa ka bɛnlɛ buyifo ǝsuǝ . Nya binyǝ kekleke lǝ kanyi ǝsuǝ . Nya bikato ola lefe saa .
Bɛwunsǝko mi bayimitsyuǝ ba léfo bánɔ ba asa nlɛ bohiã . Nya bifi kafo faa befo bafɔ .
Bɛtɔ Onanto lǝ okpo betidi ba laabɛbɛ mi kabua atsyɔ . Tɔ atsyɔkpokpo ǝtǝ mǝ , menkudi mǝ .
Binyǝ disuǝyuǝ ku mba nlɛ disuǝyuǝ bunyǝ . Nya biwinko mba nlɛ buwi .
Biyifo bani ku mi bǝtsyuǝ lǝ mǝ nkpǝsiǝsiǝ ǝsuǝ . Biambesǝ ǝsuǝ kato , bomu bɛkɔ ani ku mba dimanle betidi lǝ betidi eto ǝnǝmi . Nya mǝnyǝ fǝ ǝsuǝ fe nwǝ ni obesibe onso .
Lǝ utsyuǝ eyifo mi kabua biemfi kabua bɛtisǝ wǝ oko . Kplatsya lǝ eyifo lesa nǝ lɛlɛkɛ lǝ bitidi eto ǝnǝmi .
Bɛyɛ kusu saa ko luunǝ diyuǝ eboko mi ku betidi bamba eto nti .
Mɔ bayimi , biantisɛ utidi eto lebua oko kulefe . Bomu bitǝ Onanto kusu lǝ utǝ utidi ǝmǝ ni kayofofo utǝ mi . Itsyise Onanto átɛyi lǝ Awɔnisa Kɛnkɛ eto Kukue nkǝ , “ Mɔ ni Onamute wǝ laatɔ kɛnyɛ kǝtǝ , nya mɔ ni futsyǝ lǝǝtǝ kayofofo . ”
Bomu lǝ Awɔnisa Kɛnkɛ eto Kukue ǝsuǝ , bátɛyi bo bǝ , “ Lǝ kukpɛnsɛ lǝ fǝ oloo , tǝ wǝ lesa lǝ udi . Lǝ utukuɛ lɛ wǝǝ , tǝ wǝ ntu lǝ unǝ . ” Itsyise lǝ eyifo nkoo , akpa kutǝmbli akpo wǝ lǝ disinti , nye ǝtǝ kofani alɛ wǝ
Biǝntǝ lǝ kabua lǝ kedi mi utu , bomu bifi kasɛɛ buyifo bitǝkǝ lebua kato .
Ele bǝ utidi saa fi dibu utǝ Aba eto ɔtɔnkotɔnko . Itsyise aba saa ǝmbǝ ǝsuǝale leni Onanto ɔflɔ itsyi . Nya Aba wǝ nsi mɔmɔɔ , Onanto dífi mǝ utsyǝ mfó .
Lǝ utidi utsyuǝ átaka uńyǝ lǝ Aba utsyuǝ ǝsuǝǝ , Onanto eto lesa nǝ útsyue útsyǝ ǝsuǝǝ , ni ótaka uńyǝ nɛ . Nya betidi ba leeyifo nkoo , bǝǝnǝ kotonǝnǝ kaboko ǝsuǝ .
Betidi ba leeyifo kasɛɛ , aante Aba sikpi , bomu betidi buaa , mǝ laate asa sikpi nɛ . Lǝ bela biǝ biayɛ Aba sikpi botee , ele bǝ biyifo lesa saa lǝ kusu ǝsuǝ lǝ befo atɛsǝ .
Itsyise uyifo Onanto eto uyifoyifo wǝ laabɛbɛ fǝ kasɛɛ . Fɛɛ lǝ eeyifo kabua , nyalɛ te wǝ sikpi . Itsyise inni bimba ini bǝ bǝtǝ wǝ ǝsuǝale ! Onanto eto uyifoyifo uni . Nya uyifo utidi wǝ laabe nkǝ beyifo lesa saa lǝ kusu ǝsuǝ nya wǝǝnǝ obuayifo saa koto .
Nyamfo eso ele bǝ bebokosǝ ǝsuǝ kasɔ bitǝ batɔnkotɔnko . Nya inni lǝ Onanto eto lɛblɔfi mate nɛ luubǝ fǝ ǝsuǝ eso , bomu lǝ fǝ lɛkɔɛsi nǝ loolo fǝ dikpi tsya eso .
Lǝ nyamfo tsya eso ele bǝ befo oko bitǝ mi kasɔ eto batɔnkotɔnko , itsyise Onanto eto keyifo banlɛ buyifo . Nya béfi mǝ lefe kenke bǝtǝ bǝ lǝ batɔnko betidi .
Nyasoo , befo oko bitǝ utsyuǝ saa wǝ ele bǝ befo bitǝ . Lǝ kasɔ kamfo eto atabi ni nnya bensi bǝ lǝ befi bǝtǝ utsyuǝ saa wǝ ele bǝ bǝtǝǝ , bifi bitǝ . Lǝ oko unii , ele bǝ befo wuntsya . Lǝ futsyǝ ele bǝ bifi dibu bitǝǝ , bifi bitǝ wǝ . Nya lǝ atɛsǝ tsya ele bǝ idii , nyalɛ bifi atɛsǝ bitǝ .
Lǝ bisi utsyuǝ kayoo , manni ke bofo . Fo kemblɛ alosǝ . Fɛɛ kayofofo ka biusiǝ ka biembofo ke bofo kalosǝǝ , ke ni lelabi itǝ mi bayimitsyuǝ . Itsyise utidi saa wǝ nkpe lelabi itǝ wǝ ɔyimitsyuǝǝ , ete bǝ utsyue Onanto eto afi nyamǝ koto .
Afi nnya bǝtǝ bo lɛ bɔtɛyi nkǝ , “ Mankpo kusiǝ nye kusǝ , manlo utidi , menyu , mansɛsǝ ǝnǝmi lǝ kuutsyuǝ eto asa ǝsuǝ , ” nya lǝ befi afi nnya kenke bakɔɔ , eka lesa lɔni klon nǝ ni bǝ , “ La fǝ ɔyimitsyuǝ fe fǝ ǝsuǝ . ”
Lǝ aala fǝ ɔyimitsyuǝǝ , embuyifo wǝ kabua . Nyaso lelabi ni lesa nǝ ǝsuǝ afi nyamfo kenke nkpǝsǝ .
Besankli lǝ selabe ǝsuǝ ! Lǝ bɛyɛ lǝ kusu komfo ǝsuǝ . Itsyise biyi lefe nǝ ǝsuǝ bonkpe mɔmɔ . Lefe nǝ ǝsuǝ Onanto luulǝkǝ bo ebɔfi mɔmɔ enso lefe nǝ boto Kristo bofo kanɔ .
Ketsye lefe ébubǝ éfe , nya kale fe kalɛ busiǝ . Nyaso bɛyɛ ketsye eto asa buyifo , lǝ bifi amamawu nya dińyǝ itǝ betidi ba nkpe lǝ lekpasǝ eto diyǝnde ǝsuǝ bekpe .
Bitǝ lǝ bɔlɛ bo ǝsuǝ ola fe betidi ba laayɛ lǝ lekpasǝ eto diyǝnde ǝsuǝ . Nya yenyifo udikpuu eto budi ku sitǝkpǝ ku asɔnɔdidi eto abua ku disialeyifoyifo eto asa ku ntimama ku kenǝmisɛ eto eyifosa .
Bomu bifi Bonamute Yesu Kristo bekpe fe awu , lǝ bilǝkǝ nsusu bitsyiko lǝ ǝsuǝ eto sinǝ eto asa bimba nnya laakle mi lǝ ɔkɔɛ ǝsuǝ .
Befo mi utidi wǝ eto bofokanɔ dimǝmmuǝ tɔ ale ku kafo faa bekpe lǝ mi nti . Biemfi kediǝ betsyako wǝ lǝ lesa nǝ ele bǝ uyifo lee yanle nǝ bǝ uyifo ǝsuǝ .
Utsyuǝ eto bofokanɔ ǝtǝ wǝ kusu bǝ ofo lesa saa budi , fɛ , bǝtsyuǝ ba eto bofokanɔ mǝmmuǝ tɔ alee , didisa nǝ bánkpesinǝ ni nǝ hã beedi .
Nya yanle bǝ utidi wǝ leedi lesa saa mfoo , nyǝ wǝ fe nwǝ dimǝnyǝ utǝ . Nya nko ini yanle bǝ nwǝ leekisi didisa ditsyuǝ tsya kpo nwǝ leedi lesa saa eto ǝnǝmi kasɔ . Itsyise Onanto áfo wuntsya lǝ nkpǝ .
Owoe feni bǝ lǝ akponko utidi bamba eto uyifoyifo lekpo ? Wǝ kosate eto Onamute eto ǝnǝmi eebe lǝ nwǝ mǝ ńyǝ kekleke utǝ wǝ lee , lee unńyǝ . Nya uyifoyifo ǝmǝ tsya ebuńyǝ kekleke , itsyise Bonamute ebofo butǝ nkǝ uńyǝ kekleke utǝ wǝ .
Utidi utsyuǝ eebu nkǝ diyi ditsyuǝ afé leso abamba . Nya utsyuǝ tsya ǝǝnyǝ eyi nnya kenke nkǝ iyifo ani . Ele be utsyuǝ saa nyǝ nkǝ lesa nɛ weeyifo alɛkɛ .
Utsyuǝ saa ke leefi dibu kǝtǝ diyi dutsyuǝǝ , woeyifo nko kefi kǝtǝ Bonamute dibu . Nya utidi utsyuǝ wǝ ke leedi didisa ditsyuǝ tsya , woedi ni kefi kǝtǝ Bonamute dibu , itsyise woasɔ Onanto ani lǝ didisa nǝmǝ eto disi . Nya utidi wǝ lɛnni nkǝ woembudi lesa ditsyuǝ eto okle tsyaa , woeyifo nko kefi kǝtǝ Bonamute dibu . Nya woasɔ Onanto ani .
Bo kuutsyuǝ saa ensi nkpǝ itǝ wǝ ǝsuǝ hã . Nya nko ke ini bǝ bo kuutsyuǝ saa tsya ǝnkpǝ kǝtǝ wǝ ǝsuǝ .
Lǝ busi nkpǝǝ , busi mu itǝ Bonamute . Nya lǝ bukpǝ tsyaa , bukpǝ itǝ Bonamute . Nyaso lǝ busi o-o nye bukpǝ o-o , buyifo Bonamute eto bale .
Nyamfo eso sitintii , Kristo ǝkpǝ , nya usi ótaka utsyi ɔkɔmǝ úbǝ nkpǝ bǝ lǝ ofiani Onamute utǝ bǝkpǝnkpǝ ku bǝkpǝnsiǝ kenke .
Beso ele bǝ lo fǝ ɔyimitsyuǝ dikpi ? Nyee , beso fǝǝnyǝ fǝ ɔyimitsyuǝ fǝ wǝ mamflɔ ? Bomblɛ ebunyǝ lǝ Onanto eto lekankpomɛ eto ǝnǝmi bǝ lǝ okponkobo lekpo .
Itsyise báwɔni bákpe lǝ Awɔninsa Eto Kukue Kɛnkɛ bǝ , “ Bonamute átɛyi nkǝ , ‘ Lǝ lefe nǝ minsi nkpǝ mfoo , nlɛ mi bɔtɛyi kekleke minkǝ , utsyuǝ saa ebose akonki utǝ mɛ . Nya utidi saa ebofo ɔnɔ nkǝ mɔ mi Onanto . ’ ”
Nyaso utsyuǝ saa lǝ bo nti ebulǝkǝ wǝ ǝsuǝ kɛnyɛ lǝ Onanto ɔflɔ .
Lǝ nyaso bitǝ lǝ bɔyɛ bo bǝtsyuǝ bɔtɛyi bǝ bamflɔ . Bomu bitǝ lǝ bose lesatsyuǝ uyi bǝ boembuyifo kulesa nǝ luuti kuutsyuǝ saa kusu lǝ wǝ bofokanɔ ǝsuǝ bǝ yembunǝ kuutsyuǝ ekpe lǝ lebua ǝsuǝ .
Se minsi nkpǝ lǝ lɔniyifoyifo ku Bonamute Yesu esoo , nyi sitinti lǝ mɔ lɛkɔɛsi kemiǝ miǝ didisa saa ǝmbǝ nǝ laabiasǝ kuutsyuǝ . Fɛ lǝ utsyuǝ ǝnyǝ lesatsyuǝ fe lesa nǝ laabiasǝ wǝ , lesa nǝ ǝmǝ ebobiasǝ wǝ ǝsuǝ .
Lǝ eedi lesatsyuǝ nnya fenyi fǝ nnyakpe fǝ ɔyimitsyuǝ bulǝǝ , yenyifo lelabi fanlɛ bulǝkǝ kate wǝ . Mǝntǝ lǝ lesa nǝ feedi lǝ lebiasǝ fǝ ɔyimitsyuǝ eto bofokanɔ , itsyise Kristo ǝkpǝ lǝ wǝ disi tsya .
Nya biǝntǝ lǝ betidi bamba lǝ bakpe lesa nǝ mi nyi biǝ diyifo lesa sɛɛ , kɔfiɔ .
Itsyise lǝ Onanto eto sekakedikɔ katoo , budi ku bunǝ manle kulesa . Bomu nnya ǝsuǝ inkpesǝ ni kasɛyifoyifo , diyuǝ ku disuǝyuǝ nǝ Lɛwɔnɔ Kɛnkɛ lǝǝtǝ .
Itsyise nwǝ leesumu Kristo lǝ kusu komfo ǝsuǝǝ , wǝ Onanto laala nya betidi tsya lǝǝtǝ dibu nɛ .
Nyaso bitǝ lǝ bokpe nkɛale saa boofo lǝ buyifo lesa nǝ laaboko betidi diyuǝ lǝ itǝ betidi lǝ babé disi lǝ lɛwɔnɔ ǝsuǝ .
Bianyɛ lǝ didisa eso bebiasǝ Onanto eto keyifo . Edisa saa eyifo kɛnkɛ , fɛɛ yanlɛkɛ bǝ ɛyɛ lǝ didisa nǝ utidi luudi eso yuutǝ utsyuǝ dufǝ lǝ kabua ǝsuǝ .
Lesa sɛɛ ete ini bǝnkǝ , yɛ sinǝ nye nte nye lesa nǝ luunǝ fǝ ɔyimitsyuǝ lekpe lǝ lebua ǝsuǝ budi nye bunǝ .
Nyaso tǝ lǝ lesa nǝ fafo fanɔ lǝ asa nyamfo ǝsuǝǝ , lǝ ɛkɛ lǝ fǝ ku Onanto eto nti ete . Disuǝyuǝ aakɛ utidi lǝ ǝsuǝ lǝ wǝ lɛkɔɛsi aanlo wǝ dikpi lǝ lesa nǝ úyifo alɛkɛ itǝ wǝ .
Fɛɛ lǝ utidi utsyuǝ edi lesa nǝ wǝ lɛkɔɛsi dimǝntǝ wǝ kusuu , Onanto aalo wǝ dikpi lǝ udi ni , itsyise weentsyue lesa nǝ ófo ɔ́nɔ koto . Nya lesa saa nǝ béyifo dímanyɛ lǝ bofokanɔ ǝsuǝǝ , eyifo lebua .
Bomba eto bofokanɔ díkǝmuǝ alee , ele bǝ bɔwunsǝko mba eto bofokanɔ lǝmbǝtɔ ale bǝńyǝ . Nya yanle bǝ búyifo nya lɛlɛkɛ itǝ bo ǝsuǝ ete .
Lǝ nyaso ele bǝ bo nti eto utsyuǝ saa yifo lesa nǝ lɔɔlɛkɛ itǝ wǝ ɔyimitsyuǝ nya luutǝ bǝ obe lǝ lɛwɔnɔ ǝsuǝ .
Itsyise Kristo kulaa tsyaa , inni lesa nǝ lɛlɛkɛ itǝ wǝ ǝsuǝ úyifo . Báwɔni bákpe lǝ Awɔnisa Kɛnkɛ eto Kukue ǝsuǝ bǝ , Kristo átɛyi Onanto nkǝ , “ Aka nnya betidi laaka fǝǝ , ǝbǝ ékpo mǝ lǝ ǝsuǝ . ”
Nya asa nnya kenke báwɔni bǝtsyǝ lǝ lefe nǝ léfe mmǝ lǝ Awɔnisa Kɛnkɛ eto Kukue ǝsuǝǝ , báwɔni nnya bǝtsyǝ bǝ lǝ bokase asa lǝ nnya ǝsuǝ , bǝ lǝ bokpe lǝ kanyi ǝsuǝ tsyaa , utsyuǝ saa lǝ uńyǝ kekleke ɛyɛ lǝ Awɔnisa Kɛnkɛ eto bɔwunsǝko bo nkpe itǝ bo ǝsuǝ bǝ lǝ bunyǝ kusubebe .
Onanto wǝ laawunsǝko bo bǝ lǝ bofo buńyǝ kekleke lǝ kanyi nyǝnyǝ saa ǝsuǝ , nya woakpe bo nkɛalee , lǝ utǝ lɔniyifoyifo lǝ lɛkɛ mi lǝ nti lǝ Kristo Yesu eto kama butǝnko ǝsuǝ .
Nya lǝ mimblɛ lǝ bufi ɔkɔɛ ɔni bebesǝ Onanto wǝ ni Bonamute Yesu Kristo eto Anto kato .
Lǝ nnya esoo , bisensǝ mi ani lǝ befo bǝtsyuǝ fe kase Kristo dísensǝ ani ófo mi . Biyifo nyamfo lǝ betidi lǝ batɛsǝ Onanto .
Nyaso nlɛ mi bɔtɛyi kakpasǝ minkǝ Kristo ǝbǝ ófiani Yudafɔ eto usumunyǝ bǝ lǝ ulǝkǝ ditiki nǝ Onanto lɛtɛyi Yudafɔ eto bana eto bana útsyǝ ote nkǝ ditiki nǝmfo eyifo ɔnukualɛ nya bǝ lǝ ibǝ itǝ nko sitinti .
Nya bǝ betidi ba lenni Yudafɔ tsya lǝ batɛsǝ Onanto lǝ wǝ kaminsǝnyǝnyǝ eso . Báwɔni lǝ Awɔnisa Kɛnkɛ eto Kukue ǝsuǝ nkǝ , “ Lǝ nyamfo esoo , mɔɔtɛsǝ fǝ lǝ betidi ba lenni Yudafɔ eto nti . Nya muusǝ ǝsǝ mfi ntɛsǝ fǝ diye . ”
Nya besi bátɛyi bǝnkǝ , “ Mimba lenni Yudafɔ nyǝ disuǝyuǝ ku Onanto eto kusǝ . ”
Besi bátɛyi tsya bǝ , “ Mimba lenni Yudafɔ kenke bɛtɛsǝ Bonamute ǝmǝ . Nya mi ese ese eto betidi kenke bɛtɛsǝ wǝ . ”
Yesaya tsya esi ɔ́wɔni ɔlɛ bɔtɛyi nkǝ , “ Yese eto kafo eto ubi ebuke ɔbɔ . Nya wǝ ni utidi wǝ lootaka udi seka lǝ ese ese eto betidi ba kenke lenni Yudafɔ ǝsuǝ . Nya buufi mǝ kusubebe bǝtǝkǝ lǝ wǝ ǝsuǝ . ”
Nlɛ lekpakpa miǝ Onanto wǝ ni bo kusubebe tǝ lǝ disuǝyuǝ lǝ diyi mi ǝsuǝ kenke , nya lǝ binyǝ diyuǝ lǝ kase bífi mi ǝsuǝ bítǝkǝ lǝ wǝ ǝsuǝale ǝsuǝ , lǝ Onanto eto Lɛwɔnɔ Kɛnkɛ eto ǝsuǝale lǝ itǝ bǝ mi kusubebe lǝ kobe kokpe mi lǝ ǝsuǝ .
Mɔ bayimi , mɔ kosate mfo nnɔ sitinti miǝ asa sɛɛ buyifo aba ekpo mi lǝ ǝsuǝ kenke . Nya biyi asa nnya kenke itǝ bǝ biofo mi bǝtsyuǝ asa bote lǝ nnya ǝsuǝ .
Mfí mɔ utu ntǝkǝ sitinti lǝ ni nya minwɔni asa kpǝ lǝ kukue komfo fe kaklomasǝ itǝ mi lǝ asa nyamfo ɛyɛ lǝ Onanto eto lefonǝ nǝ útǝ mɛ eto ǝsuǝale ǝsuǝ .
Itsyise úyifo mɛ nkǝ ntsyi nwuninsǝ nyifo Kristo eto uyifoyifo ntǝ betidi ba lenni Yudafɔ . Nya lǝ nyifo kesumu eto keyifo ka ni bǝnkǝ mbe Onanto eto Ditiki Sɛɛ nǝmǝ letsya ntǝ betidi ba lenni Yudafɔ bǝ lǝ nnǝ mǝ mboko Onanto fe kesumu eto asa nnya nnya luudufǝ Onanto ǝnǝ , ini Lɛwɔnɔ Kɛnkɛ díyifo nnya kɛnkɛ .
Lǝ nyamfo eso moofo lɛkɔɛsi bɔsɔ lǝ lesa nǝ Yesu Kristo díyifo ɛyɛ lǝ keyifo ka minlɛ buyifo kǝtǝ Onanto eso .
Mǝmbofo lɛkɔɛsi bɔsɔ kedi etiki lǝ lesatsyuǝ bamba ǝsuǝ enso nnya Kristo díyifo ɛyɛ lǝ mɛ ǝsuǝ hã . Utǝ nkǝ nnǝ betidi ba lenni Yudafɔ mboko , bǝ lǝ bǝbǝ betsyue Onanto eto ditiki koto ɛyɛ lǝ lesa nǝ míntɛyi mǝ ku nǝ mínyifo ǝsuǝ tsya .
Nya úyifo nko ɛyɛ lǝ asa nnya mínlǝkǝ mínte ku ayanisa nnya bǝnyǝ mínyifo ɛyɛ lǝ Lɛwɔnɔ Kɛnkɛ eto ǝsuǝalɛ ǝsuǝ eso . Lǝ nyaso ídu lǝ Yerusalem ɛyɛ etsyilama ísu Iliriko eto lɛkpɔ mfó , mbe Kristo eto Ditiki Sɛɛ nǝmǝ letsya éfia kenke .
Ídu taa kɔ kenkee , íyifo mɔ lelabi kekleke minkǝ lǝ mbé Ditiki Sɛɛ nǝmǝ letsya lǝ nlebe bo bánnɔ tɔ Kristo eto diye . Nya inni bǝ lǝ nto ntǝkǝ lǝ utsyuǝ bamba eto lesa nǝ útsyǝ kasɔ ku boto ǝsuǝ .
Bomu bǝ lesa nǝ báwɔni bǝtsyǝ lǝ Awɔnisa Kɛnkɛ eto Kukue kafo lǝ ibǝ itǝ nko bǝ , “ Betidi ba bántɛyi mǝ itsyi lǝ ditiki nǝmǝ lefe nǝ léfee , mǝ luunyǝ bǝtsyǝ wǝ lekpo bate wǝ nɛ . Nya mba tsya dimannɔ tɔ kulesa lǝ wǝ ǝsuǝ lǝ lefe nǝ léfee , mǝ lɔɔnɔ wǝ kasɔ nɛ . ”
Keyifo ka minlɛ buyifo mfo ǝntǝ mɛ kusu nyaso maamfo mi ɔflɔ bubǝ nɛ .
Fɛ mɔmɔɔ , se mínkalosǝ mɔ keyifo lǝ lɛkpɔ nǝmfoo , nya se minlɛ kusu bɔbɛbɛ lǝ alɛ kpǝ nnya léfe bǝ lǝ mbǝ nyǝ mi esoo ,
mfi nsusu miǝ lǝ mbǝ nlɛ Spania bofee , lǝ nyɛ mi ɔflɔ . Nla miǝ maayɛ mi ɔflɔ lǝ bɛwunsǝko mɛ lǝ mɔ mfó busu ǝsuǝ lǝ nsiǝ lǝ mi ɔflɔ lǝ búnyǝ disuǝyuǝ ku bǝtsyuǝ itǝ lefe kliminti ditsyuǝ eto kama bólosǝ .
Tsyafɛ mɔmɔɔ , ntɔ lǝ Yerusalem lǝ nsu nwunsǝko Onanto eto betidi ba nkpe mfó .
Itsyise iyifo bafokanɔfɔ lǝ Makedonia ku Akaia eto lelabi faa bǝ baako atabi ǝtsyuǝ lǝ befi batsyese bakombo ba nkpe lǝ bafokanɔfɔ nti lǝ Yerusalem mfó .
Iyifo mǝ lelabi kafo faa bǝ beyifo nko . Nya lǝ sitintii , beyifo bayodi lǝ mɔ ɔflɔ ! Itsyise lǝ betidi ba lenni Yudafɔ ǝnyǝ kedikɔ ku Yudafɔ eto lɛwɔnɔ eto asa sɛ ǝsuǝǝ , eyi fǝnkǝ ele bǝ mǝ tsya wunsǝko Yudafɔ ku mǝ asa nnya banlɛ bunyǝ ketsyiko lǝ nnya ǝsuǝ .
Nyaso lǝ nyifo keyifo kamfo nlosǝ nya bafo asa nnya bǝnyǝ basɔ leboo , muusu Spania nya mɔɔyɛ mi ɔflɔ mfó lǝ mfe ntɔ .
Nyi miǝ lefe nǝ muubǝ mi ɔflɔɔ , nyɛnko Kristo eto atsyɔkpokpo kenke nlɛ mi boboko .
Mɔ bayimi , nlǝ mi lekpakpa tinti lǝ Bonamute Yesu Kristo eto diye ǝsuǝ ku Lɛwɔnɔ Kɛnkɛ eto lelabi ǝsuǝ miǝ bɛwunsǝko mɛ lǝ boto ola kekleke butǝ Onanto lǝ mɔ disi .
Beto ola bɛlɛ Onanto lekpakpa bǝ lǝ ulǝkǝ mɛ utsyiko Yudea eto betidi ba ni mankokafɔ eto ani nya lǝ mɔ keyifo lǝ Yerusalem mfó lǝ kakɛ Onanto eto betidi mfó ɔkɔɛ bamǝ .
Nya lǝ Onanto atɔnɔɔ , muubǝ ndufǝ mi nti ku disuǝyuǝ , bǝ lǝ bomblɛ lǝ bola bɔwɔnɔ busiǝ .
Onanto wǝ lǝǝtǝ diyuǝǝ , lǝ usiǝko mimblɛ kenke . Ibǝ itǝ .
Nla miǝ mǝǝlǝkǝ bo ɔyimisio Foebe nte mi . Uyifo ɔwunsǝkotsyuǝ utǝ Kenkrea lǝ bafokanɔfɔ nti .
Nya nlɛ mi lekpakpa miǝ lǝ befo wǝ kukɔnɔ lǝ Bonamute eto diye ǝsuǝ lǝ kusu ko dińyǝ itǝ Onanto eto betidi ǝsuǝ . Bitǝ wǝ bɔwunsǝko saa bo wɔɔtɔ utsyiko mi ɔflɔ , itsyise ɔ́wunsǝko betidi kpǝ ku mɔ ǝmǝ tsya .
Siǝsǝ Priska ku wǝ usǝ Akwila ba bomǝ diyifo mɔ beyifoyifotsyuǝ lǝ Kristo Yesu ǝsuǝ .
Bǝmuǝ ǝsuǝ bǝńyǝ bǝ boofo bukpǝ lǝ mɔ disi kulaa tsya . Nya inni mɔ mate ete nlɛ mǝ ani bɔsɔ , bomu ku betidi ba lenni Yudafɔ eto bafokanɔfɔ eto etsyukpa bamba ǝtsyuǝ kenke tsya .
Lǝ ǝsiǝsǝ bafokanɔfɔ ba laatsya lǝ mǝ diyo mfó tsya . Siǝsǝ mɔ ɔyɛtsyuǝ lala Epaineto wǝ ni ututɛ wǝ lɛtsyi lɛkɔɛsi ɔwuninsǝ ófo Kristo lǝ Asia eto kasɔ mfó .
Nya lǝ ǝsiese Maria wǝ díyifo keyifo kekleke útǝ mi ditsyukpa nǝmfó .
Siǝsǝ Androniko ku Yunia ba ni mɔ kusǝ eto betidi ba ni bonko mǝ bákpe lǝ aba eto diyo mfó . Betidi yi mǝ tinti fe mba baatsyese nkpe lǝ batɔnkpe nti . Nya bɔ́tɔ mɛ lǝ Kristo bofo kanɔ ǝsuǝ .
Siǝsǝ Amplia wǝ maala tinti lǝ Bonamute ǝsuǝ ǝtǝ mɛ .
Nya lǝ ǝsiǝsǝ Urbana wǝ ni bo uyifotsyuǝ ku ɔyɛtsyuǝ lǝ Kristo ǝsuǝ ǝtǝ mɛ . Nya lǝ ǝsiǝsǝ mɔ ɔyimitsyuǝ lala Staki .
Siǝsǝ Apele wǝ bóto bóbe nya búnyǝ boǝ uńyǝ itǝ Kristo . Nya lǝ ǝsiǝsǝ Aristobulo eto diyo eto betidi kenke ǝtǝ mǝ .
Siǝsǝ Herodion mɔ otokponyǝ ǝtǝ mɛ . Nya lǝ ǝsiǝsǝ Narkiso eto diyo eto betidi ba dífi mǝ ǝsuǝ bǝtǝ Kristo .
Siǝsǝ besio ba ni Trifaena ku Trifosa ba diyifo Bonamute eto keyifo . Nya lǝ ǝsiǝsǝ mɔ ɔyimitsyuǝ lala Persi wǝ ni usio ɔni wǝ tsya díyifo keyifo tinti utǝ Bonamute .
Siǝsǝ Rufo wǝ Bonamute dílǝkǝ fe wǝ ole ku wǝ ambe wǝ tsya lɛlɛ mɛ fe mɔ ambe ke .
Siǝsǝ Asinkrito , Flegon , Herme , Patroba , Herma ku mǝ bayimi bafokanɔfɔ ba nkpe lǝ mǝ ɔflɔ .
Siǝsǝ Filologo , Yulia , Nereo ku wǝ ɔyimisio , ku Olimpa ku Onanto eto betidi kenke ba nkpe lǝ mǝ ɔflɔ .
Bisiǝsǝ bǝtsyuǝ lǝ bɛkɔbe bǝtsyuǝ bɛlɛ lǝ Kristo eto kusu ǝsuǝ . Bafokanɔfɔ lǝ Kristo ǝsuǝ eto etsyukpa kenke bǝ bǝǝsiǝsǝ mi o-o .
Mɔ bayimi , nlɛ mi kɔlɛ bɔlɛ kekleke minkǝ bimuǝ ǝsuǝ bińyǝ bikabe kusu itǝ betidi ba lela bǝ beesensǝ mi nti . Kǝnyǝ lǝ asa nnya bóte mi ǝsuǝ kefi keti mi kusu . Bilǝkǝ mi ǝsuǝ bitsyiko lǝ mǝ ǝsuǝ .
Itsyise betidi ba leeyifo asa nyamfo eto kaklee , beenyifo Bonamute Yesu Kristo eto keyifo . Bomu mǝ kosatee , mǝ alasa nnya beeyifo nɛ . Nya bakpe kɛnyɛ mlimlimli lǝ mǝ etikididi nnya baawɛ betidi ketitlisǝ asa kakpe mba lanlɛ kulesa bote .
Utidi saa ánɔ kase bietsyue Ditiki Sɛɛ nǝmǝ koto , lǝ nyaso mǝǝnyǝ disuǝnyǝ tinti lǝ mi ǝsuǝ . Fɛɛ lesa nǝ mimbɛbɛ mintsyiko mi ɔflɔ ni bǝ binyǝ lesa sɛɛ bitsyǝ lekpo . Nya lǝ befiani betidi ba lanla asa bua buyifo .
Onanto wǝ lǝǝtǝ diyuǝsǝ , ebusǝnsǝ oba Obonsam kenke okpo , nya wuutǝ nkǝ bitǝkǝ wǝ kato lǝ lefe kliminti ǝsuǝ . Bonamute Yesu Kristo eto lefonǝ lǝ disiǝko mi .
Timoteo wǝ ni mɔ uyifotsyuǝ nkǝ wǝǝsiǝsǝ mi . Nko ke ini Lukio tsya ku Yason ku Sosipatro ba bomǝ ni kusǝ kɔni eto betidi bǝ bǝǝsiǝsǝ mi .
Mɔ Tertio wǝ lɛwɔni kukue komfo ǝsiǝsǝ mi lǝ Bonamute eto diye ǝsuǝ .
Gaio wǝ lefo mɛ kafo faa ku bafokanɔfɔ eto ditsyukpa nǝ laakpe disi mfo kenke bǝ bǝsiǝsǝ mi . Nya Erasto wǝ ni umǝ ǝmfo eto nwǝ lǝǝtsyǝ mǝ atabi ku bo ɔyimisani Kwarto bǝ bǝsiǝsǝ mi .
Bonamute Yesu Kristo eto lefonǝ lǝ disiǝko mimblɛ kenke . Ibǝ itǝ .
Nya mɔmɔɔ , bitǝ lǝ bɔtɛsǝ Onanto , wǝ loofó mi nkɛale bokpe nkǝ lǝ bińyǝ kekleke fe kase minlɛ bɔtɛyi lǝ Ditiki Sɛɛ nǝ minlɛ bulǝkǝ kate itsyi lǝ Yesu Kristo ǝsuǝ . Ditiki Sɛɛ nǝmfo aka asa nnya bakula nya Onanto dílǝkǝ óte nya lɛkula bo alɛ kpǝ nnya léfe ǝsuǝ .
Fɛ , mɔmɔɔ , bǝlǝkǝ asa bate bǝ lǝ betidi ba kenke lǝ banɔ kasɔ fe kase wǝ bǝnyɛlǝkǝtidi lɛwɔni bǝtsyǝ . Onanto wǝ nsi nkpǝ lefe saa eto lelabi ni bǝnkǝ , ele bǝ babe Ditiki Sɛɛ nǝmfo letsya itǝ kawunsiǝ ka kenke lǝ bafo wǝ banɔ lǝ betsyue wǝ ditiki koto .
Ele bǝ bɔtɛsǝ Onanto wǝ hã ni obesibe idu mɔmɔ ɛntɔ lefe saa ɛyɛ lǝ Yesu Kristo eto diye ǝsuǝ ! Ibǝ itǝ .
Mɔ , Paulo , wǝ ɛyɛ lǝ Onanto eto lelabi ǝsuǝ mimfiani Yesu Kristo eto ɔtɔnkpee , mɔ ku bo ɔyimisani Sostene nlɛ mi kukue komfo bɔwɔni nɛ .
Bɔ́wɔni kukue komfo bɔlɛ Korintofɔ eto bafokanɔfɔ ba ɛyɛ lǝ Yesu Kristo ǝsuǝ Onanto dílǝkǝ nya ókpadi mǝ nkǝ bafiani wǝ betidi kɛnkɛ . Fe kase úyifo betidi ba kenke tsya lefo Bonamute Yesu Kristo banɔ . Wǝ ni bonko mǝmblɛ eto Onamute .
Bɔlɛ bɔtɔ boǝ Boanto Onanto ku Bonamute Yesu Kristo eto lefonǝ ku diyuǝ lǝ ditǝkǝko mi .
Maasɔ Onanto ani lefe saa lǝ mi disi lǝ wǝ lefonǝ nǝ úfi útǝ mi ɔyɛnko lǝ Yesu Kristo ǝsuǝ eso .
Ídu lǝ lefe nǝ bíyifo lɔni ku Kristo , biobe lǝ kusu saa ǝsuǝ titlu lǝ etikididi ka ku kobe tete ǝsuǝ .
Yesu Kristo eto ditiki nǝmfo afo disiǝ lǝ miinti kukɔnɔ .
Lǝ nyamfo esoo , lǝ lefe nǝ biinyǝ binsǝke Boanto Onanto bǝ utǝ Bonamute Yesu Kristo kusu lǝ ulǝkǝ wǝ ǝsuǝ otee , Lɛwɔnɔ Kɛnkɛ eto ǝtǝsa saa eyi mi ǝsuǝ .
Nya woose mi lǝ mi bofokanɔ ǝsuǝ kukɔnɔ isu ese lǝ kalosǝkɔ . Wǝ ni futsyǝ luutǝ nkǝ lǝ Bonamute Yesu Kristo ǝbǝ nkǝ woakponko kawunsiǝ eto betidi lekpo lǝ Ditiki Sɛɛ nǝmǝ ǝsuǝǝ , bembolo mi dikpi .
Onanto wǝ lékpadi mi nkǝ biyifo lɔni ku wǝ ubi Bonamute Yesu Kristo , wǝ ni nwǝ ǝsuǝ bioka bese nɛ .
Nyɛ lǝ Bonamute Yesu Kristo eto ǝsuǝale nya utǝ mɛ ǝsuǝ , nlɛ mi bɔtɛyi kekleke fe mɔ bayimi bafokanɔfɔ miǝ lǝ mimblɛ lǝ bɛnɔ bǝtsyuǝ kasɔ itǝ bǝ kǝsǝnsǝ embɔkɛ mi lenti . Nya lǝ mi kɛnyɛ lǝ keyifo kani lǝ asa nnya biebu disi ketsyiko ku nsusu bo ǝsuǝ bese uyi .
Itsyise bayimi , betidi bǝtsyuǝ ba dítsyi Klo eto diyo átɛyi mɛ bǝ kǝdiǝ kpe mi lenti mfó .
Lesa nǝ minlɛ ni bǝ utsyuǝ saa ku lesa nǝ ɔnlɛ bɔtɛyi . Bǝtsyuǝ bǝ , “ Paulo eto kama mintǝkǝ . ” Nya obamba tsya nlɛ bɔtɛyi nkǝ , “ Mɔ alɛ Apolo eto kama mintǝkǝ . ” Nya obamba tsya nlɛ bɔtɛyi nkǝ , “ Petro eto kama mintǝkǝ . ” Nya obamba tsya nlɛ bɔtɛyi nkǝ , “ Kristo eto kama mintǝkǝ . ”
Mɔɔtɔ mi miǝ nyalɛ boofo Kristo boba kakpe lǝ akpa akpa ? Nye Paulo ni nwǝ díkpǝ lǝ uyi ǝsuǝ lǝ mi disi ? Nye bǝflǝsǝ utsyuǝ ku ntu lǝ Paulo eto diye ǝsuǝ ? Owo lo !
Maasɔ Onanto ani bǝ ményifo kutsyuǝ saa ntuflǝsǝflǝsǝ eto lekpa lǝ mi nti enso Krispo ku Gaio mate hã .
Nyaso kutsyuǝ saa , embofo bɔtɛyi nkǝ mɔ diye kpe lǝ mba diflǝsǝ wǝ ntu nti .
Mookloma miǝ ńyifo Stefana ntuflǝsǝflǝsǝ eto lekpa ntǝ wǝ ku wǝ diyo eto betidi , nya mensikloma lǝ ḿflǝsǝ kuutsyuǝ bamba saa tsya ntu .
Kristo mántsyese mɛ nkǝ mbǝ nkeyifo ntuflǝsǝflǝsǝ eto lekpa kǝtǝ betidi . Bomu ótsyese mɛ nkǝ mbe Ditiki Sɛɛ nǝmǝ letsya ntǝ betidi . Nya maanyɛ lǝ kawunsiǝ kamfo eto kobetete eto kusu ǝsuǝ kabe Ditiki Sɛɛ nǝmǝ letsya . Itsyise lǝ nyifo nkoo , nyalɛ Yesu Kristo eto ukpǝ wǝ úkpǝ eto ǝsuǝale ebuyifo ubimba .
Nyi kase betidi bamǝ eto ditsyǝbi ditǝ bǝ balɛ bukpǝ lǝ lɛwɔnɔ ǝsuǝ . Kristo eto ukpǝ lǝ kuyi ǝsuǝ eto etiki eyifo ebukisa lǝ mǝ ɔflɔ . Fɛɛ bomba Onanto lǝǝtǝ nkǝ bunyǝ bofoo , buyi boǝ Onanto eto Ditiki Sɛɛ nǝmǝ eyifo Onanto eto wǝ ǝsuǝale .
Lǝ Awɔnisa Kɛnkɛ eto Kukue ǝsuǝ , Onanto átɛyi nkǝ “ Mɔɔtsylɔsǝ babesibe eto kobetete . Nya muulǝkǝ nte miǝ bekuente eto etiki eyifo ǝsuǝale itǝ mi . ”
Nyamfo lɛ bote bǝ kawunsiǝ kamfo eto babesibe ku bekuente ku betidi ba kpǝ nyɛ laafo etiki bunǝ kenke eyifo ebimbasa .
Onanto yi , ɛyɛ lǝ wǝ kobetete ǝsuǝ úyifo betidi nko , nkǝ lǝ bayɛ bɔyɛ lǝ mǝ kawunsiǝ eto kobetete ǝsuǝ bate wǝ . Nya wǝ Ditiki Sɛɛ nǝ eto letsya boabe mfoo , nya woǝlǝkǝ eyifo ebukisa lǝ betidi bǝtsyuǝ ɔflɔ . Fɛɛ Onanto aayɛ lǝ nnya ǝsuǝ nya woǝlǝkǝ betidi ba léfo bánɔ lǝ nkpǝ .
Yudafɔ aabɛbɛ bǝ bǝǝnyǝ ayanisa buyifo . Nya Grikifɔ , mǝ aala bɛ baate kawunsiǝ kamfo eto kobe .
Fɛ boo , Kristo wǝ básɔ bámanklasǝ lǝ uyikabie usuǝ eto Ditiki Sɛɛ nǝmǝ eto letsya boabe . Nya Ditiki Sɛɛ nǝmfo laayɛ kedufǝ kelǝ Yudafɔ lǝ akɔɛsi . Nya betidi ba lenni Yudafɔ tsya , laanɔ nya fe ebukisa .
Fɛɛ betidi ba Onanto dílǝkǝ utǝ lǝ Yudafɔ ku Grikifɔ ntii , Kristo wǝ eto Ditiki Sɛɛ boabe letsya mfo , wǝ ni Onanto eto ǝsuǝale ku wǝ kobetete nɛ .
Itsyise lesa nǝ betidi lǝǝnyǝ bǝ iyifo Onanto eto ebukisaa , iyifo kobetete eso betidi eto ale . Nya Onanto eto eyifosa nya diyifo fe yɔkpɔɔ , kpe ǝsuǝale eso betidi eto ale .
Mɔ bayimi , fɛ Onanto lǝ ulǝkǝ mii , biokloma kase bítsyǝ lǝ betidi eto ǝnǝmi ! Mi kpǝ mánte kobe nya bíankɛ ǝsuǝale saa . Nye bíambɔ bítsyi mmfo bo lɛkɛ dibu kafo saa .
Bomu Onanto étsyue úlǝkǝ betidi ba lǝ kawunsiǝ eto ǝnǝmi leeninǝ nkǝ lǝ okpe kawunsiǝ kamfo eto babesibe kofani . Nya úlǝkǝ betidi ba dimanle kulesa lǝ kawunsiǝ eto ǝnǝmi itǝ lǝ ufi okpe kawunsiǝ eto bǝsuǝaletidi bamfo kofani .
Onanto ǝlǝkǝ betidi ba dimanle kulesa lǝ kawunsiǝ eto betidi eto ǝnǝmi , nya beembu mǝ kakpe ku lesa nti nkǝ lǝ ɔyɛ lǝ mǝ usuǝ okpe betidi ba kawunsiǝ leebu bǝ mǝ ni mba nkpǝ dibu nya bankpǝ kalende kofani , se benni kulesa eso .
Nyamfo luutǝ bǝ kutsyuǝ saa embofo botaka keńyǝ kasɔ lɛkɔɛsi lǝ Onanto eto ǝnǝmi .
Onanto uni ditǝ kusu nkǝ biyifo bani ku Yesu Kristo . Nya Kristo ǝmǝ ni bo kobetete ko Onanto dífi útǝ bo . Nya ɛyɛ lǝ Kristo ǝmǝ ǝsuǝ eso Onanto lǝǝnyǝ bo nkǝ bɔyɛ lǝ kusu sɛɛ ǝsuǝ . Nya bófiani Onanto eto betidi kɛnkɛ . Nya ófo kayo lǝ bo disi úlǝkǝ bo útsyiko abuayifoyifo ǝsuǝ .
Nyamfo eso Awɔnisa Kɛnkɛ eto Kukue nlɛ bɔtɛyi nkǝ , “ Utidi wǝ laasɔ wǝ lɛkɔɛsii , ele bǝ ɔsɔ wǝ lɛkɔɛsi lǝ lesa nǝ Bonamute díyifo utǝ wǝ ǝsuǝ . ”
Mɔ bayimi , lefe nǝ mímbǝ mi ɔflɔ miǝ lǝ mbé Onanto eto etiki kulakula tinti letsya nte mii , ményifo nko ku kɛnyɛ kamini nye lǝ kawunsiǝ kamfo eto kobe ǝsuǝ ntǝ mi .
Lefe nǝ mímbǝ mínkɛ mi lǝ ɔflɔɔ , ni mi etiki itsyi lǝ Yesu Kristo ete ǝsuǝ . Nya naya nsi nso kenke ni lǝ wǝ ukpǝ lǝ uyikabie ǝsuǝ .
Nyaso lefe nǝ mímbǝ mi ɔflɔɔ , mbǝ fe ɔsɔsɔbi . Nya sikpi dímuǝ mɛ ku ketinkǝ tsya .
Nya biunyǝ biǝ asa nnya mínte áte nko ke , yényifo fe utidi wǝ eto kɛnyɛ nkpe kobe nya únyi kobe . Bomu mɔ etiki nya mikǝdii , áte sitinti kase Onanto eto Lɛwɔnɔ nkpe ǝsuǝale .
Lǝ nyamfo esoo , inni kawunsiǝ eto utidi eto kobetete ǝsuǝ bɛyɛ béte Kristo , bomu ɛyɛ lǝ Onanto eto ǝsuǝale ǝsuǝ .
Fɛɛ mɔ etiki nnya meedi , meedi nya kǝtǝ betide ba nyi kobe nya bekesu sɛtɔ lǝ lɛwɔnɔ eto asa kasɔnɔnɔ ǝsuǝ . Nya yanka kawunsiǝ kamfo eto kobetete nye bǝsuǝaletidi ba leedi seka lǝ kasɔ kamfo ǝsuǝ nya banlɛ mǝ ǝsuǝ bonyansǝ .
Kobetete ko eto etiki minlɛ bɔtɛyi mfoo , etsyi lǝ Onanto eto kobe ko bákula betidi ǝsuǝ . Fɛɛ Onanto étsyue ketsyue kamfo útsyǝ kokoko nkǝ wuulǝkǝ bo fɛ úyifo kawunsiǝ .
Kawunsiǝ kamfo eto bǝsuǝaletidi eto kuutsyuǝ mánte kulesa itsyi lǝ kobe komfo ǝsuǝ . Itsyise lǝ nnya ete bátee , eni bánsɔ Bonamute le uyikabie ǝsuǝ .
Fɛɛ Awɔnisa Kɛnkɛ eto Kukue lɛ bɔtɛyi nkǝ , “ Lesa nǝ kuutsyuǝ saa mǝnyǝ nye woannɔ tɔɔ , nya kuutsyuǝ saa mémbu tɔ disi utsyiko tsya nkǝ yuubǝ itǝ , nya tutuutu ni lesa nǝ Onanto dítsyue utsyǝ utǝ betidi ba laala wǝ nɛ . ”
Fɛɛ bo alɛɛ , Onanto dilǝkǝ wǝ asakulakula nyamfo lǝ lekple óte bo , ɛyɛ lǝ wǝ Lɛwɔnɔ ǝsuǝ . Onanto eto Lɛwɔnɔ eedufǝ lǝ lesa saa ǝsuǝ nya kaate , nya diate Onanto eto asakulakula kulaa tsya .
Fe kase utidi eto lɛwɔnɔ nǝ nkpe lǝ wǝ ǝsuǝ hã nyi wǝ kemiǝ eto lesa saa itsyi lǝ wǝ ǝsuǝ , nko ke ini bǝ Onanto eto Lɛwɔnɔ hã nyi lesa saa itsyi lǝ Onanto ǝsuǝ nɛ .
Nya boo , inni kawunsiǝ kamfo eto lɛwɔnɔ nǝ lǝǝtǝ beeyifo asa bua nkpe lǝ bo ǝsuǝ . Bomu Onanto eto Lɛwɔnɔ nǝ luutǝ bote ǝtǝsa nnya bófo butsyiko lǝ wǝ ɔflɔ , kafo faa , ni ni nnǝ nkpǝ lǝ bo ǝsuǝ nɛ .
Lǝ nyamfo esoo , inni kawunsiǝ kamfo eto kobe eto asa nnya betidi laate bófo búfi bɔnlɛ mi etiki budi . Bomu asa nnya Onanto eto Lɛwɔnɔ dílǝkǝ óte bo , nya ni asa nnya boǝlǝkǝ kate mba léfo Lɛwɔnɔ nǝmǝ nɛ .
Utidi saa wǝ Onanto eto Lɛwɔnɔ nǝmfo dímamfo disiǝ lǝ wǝ ǝsuǝ , wǝmbofo ǝtǝsa nnya Onanto eto Lɛwɔnɔ lǝǝtǝ bofo . Nya utidi ǝmfó tsya ǝmbofo asa nyamfo kasɔ bɔnɔ , itsyise asa nyamfó eyifo wǝ ebukisa . Nyaso Onanto eto Lɛwɔnɔ ǝsuǝ nya utidi lɔɔyɛ fɛ wuunyǝ ǝtǝsa nyamfó utsyǝ lekpo kase efo koya .
Utidi wǝ Onanto eto Lɛwɔnɔ lefo disiǝ lǝ ǝsuǝ , wǝ loofo lesa saa bunyǝ kǝtsyǝ nɛ . Fɛɛ wǝ alɛɛ , betidi embofo wǝ bunyǝ ketsyǝ lekpo nɛ .
Awɔnisa Kɛnkɛ eto Kukue lɛ bɔtɛyi nkǝ , “ Utidi saa enyi lesa nǝ nkpǝ lǝ Bonamute eto nsusu . Nya kuutsyuǝ saa tsya anté wǝ kulesa . ” Fɛɛ boo , Kristo eto nsusu kpe lǝ bo ǝsuǝ .
Mɔ bayimi , mǝmbofo mi etiki budinko lǝ Ditiki Sɛɛ nǝmǝ ǝsuǝ fe kase muudinko betidi ba Onanto eto Lɛwɔnɔ nǝmǝ díkafo dísiǝ lǝ mǝ ǝsuǝ . Bomu muudinko mi etiki fe betidi ba eto ǝnǝmi nsi ntǝkǝ lǝ kawunsiǝ eto asa ǝsuǝ . Nya bisi biyifo ekpefi kɛkɛ lǝ Kristo bofokanɔ ǝsuǝ .
Mɔ asa nnya maate mii , eyifo nya diyuǝ imbǝ ale fe kase mintu lɛlɛkɛ itǝ bebifɔfɔ butǝ . Nya yenyifo asa nnya eto kasɔnɔnɔ nkpe ale fe kase inte itǝ utidi wǝ díkabe wǝ leedi asa nnya nkpǝ kalende seka . Nya ta mɔmɔ biambe tɔ itǝ lesa nǝ nkpǝ kalende budi .
Itsyise bisi bisi nkpǝ fe betidi ba difi mǝ nsusu bǝtǝkǝ lǝ kawunsiǝ kamfo hã eto asa ǝsuǝ . Nya lǝ kenǝmisɛ si kakpe lǝ mi nti nya biǝdiǝ nniǝ lǝ bǝtsyuǝ ǝsuǝǝ , nyamfo mate kulaa ate nkǝ bisi bisi nkpǝ itǝ kawunisiǝ kamfo eto asa .
Lǝ mi nti utsyuǝ esi ɔ́tɛyi nkǝ , “ Mɔɔ , Paulo eto kama mintǝkǝ , ” nya obamba tsya nlɛ bɔtɛyi nkǝ , “ Mɔɔ , Apolo eto kama mintǝkǝ , ” bieyifo asa fe betidi ba kawunsiǝ kamfo eto eyifosa léfo disiǝ dinsi lǝ mi ǝsuǝ .
Nya lǝ nyamfo kenke kamaa , owoe ni Apolo ? Nya owoe ni Paulo ? Onanto eto beyifoyifo ete buni . Nya bɔ́yɛ lǝ mi ǝsuǝ lǝ bofo bɔnɔ . Nya bo nti eto utsyuǝ saa nlɛnko keyifo ka Onanto dítǝ wǝ nkǝ uyifo .
Mɔ ni dítsyiko keyifo kamǝ kasɔ fe kase beetsyi diyibibi . Nya Apolo lékpo ni ntu . Fɛɛ Onanto ni nwǝ dítǝ lébe lɛbɔ disi .
Lǝ nyamfo esoo , utidi wǝ dítsyii , ku utidi wǝ lékpo ni ntuu , mǝmblɛ ményifo kulesa kinki . Nya Onanto bomu ni nwǝ díyifo , itsyise wǝ ni nwǝ dítǝ lébe lɛbɔ disi .
Bobakefǝ kubutsyuǝ saa ǝmbǝ lǝ utidi wǝ leetsyi kuyi ku nwǝ laakpo ko ntu nti . Onanto ni futsyǝ wǝ loofo mǝ kayo lǝ mǝ keyifo eto kɛnyɛ .
Itsyise buyifo beyifotsyuǝ lǝ keyifo kani ǝsuǝ . Nya boakɔ ani keyifo ke kǝtǝ Onanto . Nya biyifo Onanto eto ɔkuɛ wǝ ǝsuǝ bunyǝ bɔnlɛ keyifo . Nya bini diyo nǝ tsya Onanto léto .
Nya lǝ Onanto eto kǝtǝ ka útǝ mɛ ǝsuǝǝ , ǝtǝ mfiani fe diyo eto otonto sɛɛ . Nya mintsyǝ diyo nǝmǝ kasɔ lǝ leba ǝsuǝ . Nya utidi bamba díbǝ ɔnlɛ boto kǝtǝkǝ lǝ ni . Fɛɛ utsyuǝ saa wǝ dibǝ ɔnlɛ boto kǝtǝkǝ , ele bǝ ɔlɔ obe kase ɔnlɛ diyo nǝmǝ boto kayɛnko .
Itsyise Yesu Kristo ni leba nǝ ǝsuǝ Onanto dífi útsyǝ diyo nǝmǝ kasɔ ele bǝ betidi be bato diyo nǝmǝ besukosǝ . Nya kuutsyuǝ bamba saa ensi embofo leba bamba bufi ketsyǝ ni kasɔ boto bio .
Bǝtsyuǝ ebufi sika sia nye siflubia nye aba nya nkpe koya , nye keyi nye sefa kato diyo nǝmǝ .
Fɛɛ lǝ diyo nǝ utsyuǝ saa léto alɛkɛ nye dianlɛkɛɛ , Kristo eto disumuyo nǝmǝ ni nnǝ luulǝkǝ lete nɛ . Itsyise lǝ disumuyo nǝmǝ ǝsuǝǝ , ute buufi bǝlǝkǝ utsyuǝ saa eto keyifo lǝ lekple bate . Ute ǝmfo ni nwǝ luubǝ ukedi keyifo saa obe , lǝ obe lǝ keyifo kamǝ alɛkɛ .
Lǝ utsyuǝ eto bikǝ bia úfi óto diyo nǝmǝ ǝńyǝǝ , lǝ ute áto ɔ́yɛ mfo ófee , otonto ǝmfó ebofo kayofofo .
Fɛɛ lǝ utsyuǝ eto bikǝ bia úfi óto diyo nǝmǝ ato utee , wǝmbofo kayofofo saa . Fɛɛ wǝ kosate ebunyǝ bulǝkǝ fe nwǝ dítsyetsyi ɔ́bɔ lǝ ute ǝmǝ ǝsuǝ .
Ele bǝ bete lǝ ekpako mi wuee biǝ mi kosate eyifo Onanto eto disumuyo . Nya Onanto eto Lɛwɔnɔ nkpe lǝ mi ǝsuǝ .
Itsyise Onanto eto disumuyo eyifo kakɛnkɛkɔ , nya mi ni wǝ disumuyo nǝmǝ . Nyaso lǝ utsyuǝ ata Onanto eto disumuyo nǝmǝ ubuu , Onanto ebɔtsylɔsǝ wuntsya .
Kuutsyuǝ saa manwɛ wǝ ǝsuǝ lǝ mi nti . Lǝ utsyuǝ lǝ mi nti eebu wǝ ǝsuǝ fe kawunsiǝ kamfo eto obesibee , ufi wǝ ǝsuǝ uyifo ubuki bomu lǝ betidi eto ǝnǝmi lǝ itǝ bǝ woofiani obesibe tinti lǝ Onanto eto ǝnǝmi .
Itsyise lesa nǝ kawunsiǝ eto betidi leebu fe kobetetee , nyamfó eyifo ebukisa lǝ Onanto eto ǝnǝmi . Nyaso Awɔnisa Kɛnkɛ eto Kukue lɛtɛyi nkǝ , “ Babesibe eto asayifoyifo ǝsuǝ nya Onanto laayɛ kemuǝ mǝ lǝ kubu ǝsuǝ nɛ . ”
Nya besi báwɔni bátɛyi bǝnkǝ , “ Onanto yi nkǝ babesibe eto nsusu bufi manle kulesa saa kon . ”
Lǝ nyamfo esoo , yanle bǝ utidi saa kabesǝ ǝsuǝ kato lǝ lesa nǝ betidi loofo buyifo ǝsuǝ . Itsyise lǝ sitintii , lesa saa te mfó itǝ mi lɛlɛkɛsǝ .
Paulo nye Apolo nye Petro nye kawunsiǝ kamfoo , nye ukpǝ ku nkpǝǝ , mɔmɔ nye lefe nǝ luubǝǝ , asa nyamfo kenke eyifo mi ale .
Nyaa , biyifo Kristo eto bale . Nya Kristo tsya diyifo Onanto eto ole .
Utsyuǝ saa kǝǝnyǝ bo fe Kristo eto beyifoyifo ba béfi Onanto eto etiki kulakula lǝ lefe nǝ léfe mmǝǝ , bákpe kɔni bǝ bɔlɛ nya ola .
Nya lesa nǝ lefé itǝ nwǝ laabe Boanto Onanto eto asa ǝsuǝ ni bǝ úyifo keyifo kamǝ lǝ ɔnukualɛ ǝsuǝ .
Lǝ mɔ kutsyee , yǝnlǝ mɛ bǝ kuutsyuǝ kponko mɛ lekpo lǝ mɔ ditiki ǝsuǝ nye ɛyɛ lǝ kawunsiǝ kamfo eto kobe ǝsuǝ unyǝ nkǝ nta mbu . Maankponko mɔ ǝsuǝ lekpo kulaa tsya lǝ ditiki nǝmǝ ǝsuǝ .
Mɔ lɛkɔɛsi anlo mɛ dikpi saa . Fɛɛ nyamfo anlɛ bote nkǝ meenyifo kabua saa , eso mbɔbɔ mfe lǝ kabua ku lǝ mɔ etikididi kemiǝ . Itsyisee , Bonamute wǝ loofo mɛ lekpo bokponko nɛ .
Nyaso yanle bǝ kuutsyuǝ saa kponko wǝ utsyuǝ lekpo isu ese lefe nǝ Bonamute Yesu eto dibǝfe nǝmǝ leyo . Lǝ ubǝǝ , wǝ ni futsyǝ lookponko utsyuǝ saa lekpo nɛ . Nya wǝ ni nwǝ luulǝkǝ asa bua kenke nnya lɛkula lǝ lekple ote nya wuulǝkǝ asa bua nya betidi nlɛ bubu tsya ote . Mfo nya Onanto lɔɔtɛsǝ utidi saa dińyǝ itǝ atɛsǝ .
Mɔ bayimi , bǝ lǝ befo asa nnya bɔnlɛ bɔtɛyi ɛyɛ lǝ mɔ ku Apolo ǝsuǝ kasɔ bɔnɔɔ , nwɔni nyamfo bǝ lǝ bebe bekase . Nya lǝ bekase asa nnya eto kasɔ etiki nyamfo nlɛ bulǝkǝ kate nya báwɔni bátɛyi bǝnkǝ , “ Bikeyifo asa bikayɛ lǝ kusu ǝsuǝ tlolololo . ” Lǝ nyamfo esoo , biembu betidi bǝtsyuǝ bakplǝnyǝ beso babamba .
Owoe díyifo fǝ nya fankpǝ kutǝkǝ fanso fuutsyuǝ ? Asa nnya nkpǝ fǝ kenkee , Onanto ni nwǝ dífi útǝ fǝ . Lǝ nko intee , beso faabesǝ ǝsuǝ kato fenkǝ inni Onanto ni wǝ dítǝ fǝ asa nnya nte fǝ .
Lee asa nnya bela biǝ biakɛɛ , bíuńyǝ nyamblɛ kokoo ? Nye batabinyǝ bíkafiani ? Lee bíofiani baka lǝ lefe nǝ eto lefe bo lenni tɔ baka ? Ɛlɛkɛ ! Eni seka ele bǝnkǝ bikedi pɛfɛ bǝ lǝ bo tsya lǝ budi se ku mi !
Itsyise ele mɛ fenkǝ bo mba ni batɔnkpee , kesiǝkɔ ka Onanto dífi utǝ bo ni kafɛfɛkɔ . Nya buyifo fe betidi ba bálo dikpi bǝ lǝ balo mǝ lǝ mba kenke eto ǝnǝmi . Nya buyifo abesa nnya kawunsiǝ kenke ku Onanto eto batɔnkpǝ ńyǝ baanlɛ bobe .
Buyifo bamumu lǝ Kristo eso . Fɛɛ mi eyifo babesibe se biyifo bani ku Kristo eso ! Bo eyifo betidi ba lɛyɔkpɔ eso bumbǝ ale . Fɛɛ mii , biyifo mba nkpe ale . Buyifo betidi bimba lǝ betidi eto ǝnǝmi . Fɛɛ mii , bekpe dibu .
Ibǝ ese mɔmɔɔ , boǝsiǝ kukpɛnsǝ ku utukuɛ . Nya bikǝ kpãã saa ǝmbǝ bo boalɛ . Nya betidi laablɛ bo . Nya bumbǝ kakɛkɔ saa boǝsiǝ .
Nya boeyifo keyifo kekleke kabe bo ǝsuǝ . Lǝ betidi ékudi boo , boo , boakpo mǝ atsyɔ . Lǝ ibǝ bǝ bǝǝtǝkǝko bo lǝ bate bo ohiãa , bo boakpe nkɛale .
Lǝ báka bo , boefi kafo buɛɛ eto etiki kǝtǝ mǝ mbuayɛ . Betidi ǝǝnyǝ bo fe kuku . Buyifo kawunsiǝ kamfo eto kuku ku ekubi ibǝ ǝsǝ mɔmɔ .
Minlɛ mi kukue komfo eto okle bɔwɔni bǝ lǝ mfi nkpe mi kofani . Bomu bǝ lǝ nlɛ mi kɔlɛ fe mɔ bebi lala seka .
Itsyise lǝ ite bǝ bekpe betidi akpi lefosi ba laalɛ mi ola kulaa tsya lǝ mi bofokanɔ eto nkpǝ bo binsi ǝsuǝǝ , bimbǝ antomǝ kpǝ . Itsyise fe kase binsi nkpǝ nya biyifo lɔni ku Kristo esoo , mɔ ni mi anto , se mɔ ni Ditiki Sɛɛ nǝmǝ boboko mi eso .
Lǝ nya esoo , nlɛ mi lekpakpa miǝ lǝ bitǝkǝko mɔ ditsyǝbi kama .
Nyamfo ǝsuǝ eso minlɛ Timoteo botsyese mi nɛ . Uyifo mɔ ubi lala wǝ leeyifo Bonamute Yesu eto keyifo lǝ kusu ǝsuǝ . Wuubǝ oklomasǝ mi kase mǝǝsiǝ nkpǝ fe Kristo eto nle bo eto kusu mǝǝtǝkǝko . Nya nyamfo maate bafokanɔfɔ kenke kaka kee minsu .
Mi nti eto bǝtsyuǝ átaka bǝńyǝ abesǝ mǝ ǝsuǝ kato eso mǝ bǝtsyuǝ fɛfɛ , itsyise bébu bǝnkǝ , mensi embusinkli mbǝ mi ɔflɔ .
Nya lǝ Bonamute Yesu átɔnɔɔ , muubǝ nyǝ mi lǝ lefe kliminti ǝsuǝ . Nya mɔ kosate muubǝnyǝ ǝsuale nnya betidi ba laabesǝ ǝsuǝ kato nkpe , nya moobe lǝ inni etiki bimba banlɛ budii .
Itsyise Onanto eto sekadidi aanyɛ ku etiki bimba budi . Bomu yaayɛ ku ǝsuǝale .
Bela biǝ mbǝ mi ɔflɔ lǝ mbǝ nnǝ mi kato lee , lee mbǝ mi ɔflɔ lǝ lelabi ku diyuǝ ǝsuǝǝ ?
Nya mɔmɔɔ , betidi lɛ bɔtɛyi kpǝ bǝnkǝ , sɛsɔnɔdidi kpe lǝ mi nti . Nya mamfokanɔfɔ kulaa tsya anla nnya okle buyifo . Bátɛyi mɛ bǝnkǝ osani utsyuǝ ku wǝ anto eto usiǝ ákɔ okla .
Nya beso biate ǝsuǝ nko ? Keku bomu ele bǝ bikewi . Nya utidi wǝ díyifo nyamfo eto okle , ele bǝ bilǝkǝ wǝ lǝ mimba léfo bɛnɔ nti .
Ite bǝ ntsyo lǝ mi ɔflɔ nya boǝnyǝ bǝtsyuǝ ǝnǝmi ku ǝnǝmi tsyaa , nkpe lǝ mi nti lǝ lɛwɔnɔ ǝsuǝ . Nya se minkpe lǝ mi nti esoo , nlo utidi wǝ díyifo lebua nǝmfo eto okle dikpi
lǝ Bonamute Yesu Kristo eto ǝsuǝale ǝsuǝ . Lǝ betsya bisii , ele bǝ bete biǝ mintsya kpe mi lenti lǝ lɛwɔnɔ ǝsuǝ . Nya Bonamute Yesu Kristo eto ǝsuǝale ebɔkɛ bo lenti .
Ele bǝ beyani utidi ǝmfo bitǝ Obonsam lǝ ɔtsylɔsǝ wǝ ǝsuǝ eto sinǝ . Nya lǝ ukpǝ kula tsyaa , wǝ lɛwɔnɔ lǝ dinyǝ bofo lǝ diyi nǝ ǝsuǝ Yesu lookponko kawunsiǝ kenke eto betidi lekpo lǝ Ditiki Sɛɛ nǝmǝ ǝsuǝ .
Yanle bǝ bikabesǝ ǝsuǝ kato . Binyi biǝ ǝyǝnkisǝsa sɛkɛ ete laatsyakasǝ ku nnamfo bo banwɔ nnya lǝǝtǝ boataka kabe kato ?
Bilǝkǝ ǝyǝnkisǝsa saa , nnya ni lebua , bitsyiko lǝ mii nti . Nya biyifo nnamfo fɔfɔ bo bánwɔ , bo ǝsuǝ ǝyǝnkisǝsa saa lǝmbǝ , fe kase minyi miǝ bite seka sitinti . Itsyise bo Ukpǝ Asa Bo Ɔ́yila eto Diyi eboyo . Nya mɔmɔɔ , boolo bo Ukpǝ Asa Bo Ɔ́yila eto Lesambi nǝ ni Kristo .
Nyaso , biǝntǝ lǝ budi bo Ukpǝ Asa Bo Ɔ́yila eto Diyi ku abolo nnya ǝsuǝ ǝyǝnkisǝsa koko nkpe , nnya nsusu bua ku asa bua boeyifo . Bomu bitǝ lǝ budi diyi nǝmfo ku abolo wǝ ǝsuǝ ǝyǝnkisǝsa saa lǝmbǝ nya lǝ bote boǝ boenyifo ǝnǝmi ǝnǝmi eto betidi . Bomu lǝ bɔyɛ ku Ditiki Sɛɛ nǝmǝ lǝ ɔnukualɛ ǝsuǝ .
Nya lǝ kukue ko míwɔni mintǝ mi kafoo , ńtɛyi mi minkǝ bianyɛ ku betidi ba ni basɔnɔdi .
Mɔmɔɔ , inni betidi ba dimamfo banɔ ete minlɛ . Betidi ba minlɛ ni basɔnɔdi nya baasɛsǝ ǝnǝmi lǝ asa ǝsuǝ , mba ni beyu , leeyu betidi eto atabi kedi , ku mba lǝǝtǝ bǝfiǝ kedi tsya . Nya lǝ atɛyi fǝ ǝǝlǝkǝ ǝsuǝ lǝ mǝ ǝsuǝ kenke , ete bǝ ele bǝ lǝkǝ ǝsuǝ etsyiko lǝ kawunsiǝ kamfo kenke ǝsuǝ !
Bomu lesa nǝ minlɛ bɔtɛyi ni bǝ nwǝ laakpo wǝ ǝsuǝ nkǝ ɔyimi wǝ díkafo ɔnɔ fɛ weedi sɛsɔnɔ nye onkpǝ kenǝmisɛ nye lǝǝtǝ bǝfiǝ kedi nye laakpo betidi aye bua nye leekpǝ ntǝ nye leeyu , lǝkǝ fǝ ǝsuǝ lǝ wǝ . Nyanle bǝ fǝ ku wǝ kɔ ani lǝ ɔkpɛ ɔni bidi lesa kulaa tsya .
Iyifo lesa nǝ lekpa bǝ , inni mɔ keyifo keni bǝ nkpo betidi ba lenni bafokanɔfɔ eto itiki eto lekpo . Bomu Onanto ni nwǝ lookpo mǝ etiki eto lekpo . Fɛɛ ele bǝ bokponko bafokanɔfɔ mǝ nti eto lekpo fe kase Awɔnisa Kɛnkɛ eto Kukue nlɛ bɔtɛyi nkǝ , “ Bela utidi bua bilǝkǝ lǝ mi katsyakɔ nti . ”

Lǝ etiki edufǝ lǝ ofokanɔnyǝ ku wǝ utsyuǝ eto ntii , yanle bǝ ufi etiki nyamǝ usuko manfokanɔfɔ ɔflɔ nkǝ bedufǝ lǝ nnya ǝsuǝ bǝtǝ wǝ . Bomu mi nti eto ɔni , wǝ ele bǝ udi etiki nyamǝ nɛ .
Biyi biǝ Onanto eto betidi ni mba lookponko kawunsiǝ eto betidi lekpo . Nya lǝ biyi biǝ mi ele bǝ bekponko kawunsiǝ eto betidi lekpoo , ele bǝ befo budufǝ lǝ etiki wɛlɛwɛlɛ esuǝ bɛlɔ bitsyǝ .
Biyi wǝǝ biǝ bo bafokanɔfɔ bo ni mba lookponko kato eto batɔkpe lekpo . Lǝ nyamfo esoo , yanle bǝ ibǝ bǝ kawunsiǝ mfo eto etiki wɛlɛwɛlɛ , so bo ani ku bɔlɛ kabe .
Nyaso lǝ etiki nyamfo eto okle edufǝ mi lentii , ele bǝ bilǝkǝ betidi ba biembu kakpe lǝ kulesa nti kulaa tsya biǝ bedufǝ lǝ nnya ǝsuǝ , enso bǝ bifi etiki nyamǝ bisuko lekple kalebe bamba .
Nlɛ mi etiki nyamfo bɔtɛyi bǝ lǝ kofani lǝ kɔlɛ mi . Nya bɔtɛyi bɛnlɛ biǝ obesibe saa ǝmbǝ mi mba lefo bɛnɔ nti wǝ loofo etiki nyamfo bɔlɔ ketsyǝ .
Fɛɛ lǝ ofokanɔnyǝ aakpa wǝ ɔyimitsyuǝ usuko betidi bamba ba ni mamfokanɔfɔ ɔflɔ nkǝ lǝ bedi mǝ etiki bǝtǝ mǝǝ , nyamfo alɛkɛɛ ?
Nsusu bo nkpǝ mi fɛ biefi mi ǝsuǝ kesuko lekpokakpokɔ aate nkǝ mi bofokanɔ mamflɔ kon . Fe nwǝ léfo ɔnɔ , lǝ utidi utsyuǝ áta fǝ ubu nya fǝmuǝ utu falɛ famankpe wǝ kɛnyɛɛ , yenyifo lesa nǝ lɛlɛkɛ ensoo ? Nko ini bǝ lǝ utidi utsyuǝ efi fǝ lesatsyuǝ , mankpe utidi ǝmfo kɛnyɛ .
Fɛɛ mi kosate bomu ni bǝtsyǝ léta bibu . Nya bieyu mi bayimitsyuǝ bafokanɔfɔ eto bike kulaa tsya .
Nya biyi sitinti biǝ betidi ba leeyifo asa bua embudufǝ Onanto eto sekakedikɔ . Bianwɛ mi ǝsuǝ lǝ sibuki ǝsuǝ ! Itsyise betidi ba leeyifo akuɛnsa , nye mba lǝǝtǝ bǝfiǝ kedi nye leedi sɛsɔnɔ , nye basani ba laalabe ko mǝ basanitsyuǝ , nye mba leeyu , nye mba laasɛsǝ ǝnǝmi lǝ asa ǝsuǝ , nye mba lǝǝnǝ nte bo nkpǝ ale kǝkpǝ , nye baabiasǝ betidi eto aye , nye mba leefi betidi eto atabi lǝ ǝsuǝale kedi , mǝ nti eto kuutsyuǝ saa embudufǝ Onanto eto sekakedikɔ .

Asa nyamfo mi bǝtsyuǝ díkeyifo kɔ . Fɛɛ Bonamute Yesu ébuflǝ mi asa bua úwui lǝ mi ǝsuǝ nya úyifo mi kɛnkɛ útǝ Onanto . Nya úsinkli ɔ́lɛkɛsǝ mi ku Onanto eto nti ɛyɛ lǝ Bonamute Yesu Kristo ku Onanto eto Lɛwɔnɔ ǝsuǝ .
Mi nti eto utsyuǝ ebɔtɛyi nkǝ , “ Nkpǝ kusu meeyifo lesa saa . ” Sitinti ini . Fɛɛ inni lesa saa lɛlɛkɛ itǝ fǝ . Moofo bɔtɛyi minkǝ , “ Nkpǝ kusu meeyifo lesa saa . ” Fɛɛ yanle bǝ ibǝ bǝ lesa saa di mɛ utu .
Utidi bamba tsya ebofo bɔtɛyi nkǝ , “ Buyifo béyifo didisa itǝ kafo , nya kafo tsya nkpǝ itǝ didisa . ” Sitinti ini , fɛɛ Onanto ebutǝ nkǝ nyamfo kenke eto lefe lǝ dibǝ lefe . Nya inni bǝ lǝ bufi bo ǝsuǝ eto sinǝ bukeyifo akɔɛnsa eto asa eso ete . Bomu bǝ lǝ bufi nnya bukeyifo Boanto Onanto eto keyifo . Nya wuutǝ ǝsuǝ eto sinǝ lesa nǝ dińyǝ itǝ se .
Fe kase Onanto létakasǝ Bonamute Yesu utsyiko ɔkɔmǝ , nko ke wootakasǝ bo tsya uńyǝnsǝ lǝ wǝ ǝsuǝale nɛ .
Biyi biǝ mi ǝsuǝ eto sinǝ eyifo Kristo eto ǝsuǝ eto sinǝ sitsyuǝ . Nya yanlɛkɛ bǝ efi Kristo eto ǝsuǝ eto sinǝ sitsyuǝ akɔ ku utidi wǝ difi sɛsɔnɔdi uyifo wǝ keyifo .
Biyi tsya biǝ lǝ utidi éfi wǝ ǝsuǝ ɔkɔ ku nwǝ nsi nkpǝ lǝ sɛsɔnɔdidi ǝsuǝ , uyifo ɔni ku wǝ lǝ ǝsuǝ eto sinǝ ǝsuǝ . Awɔnisa Kɛnkɛ Eto Kukuǝ átɛyi ékpa wuee nkǝ , “ Mǝ inuǝ bamǝ ebuyifo bani lǝ sinǝ ǝsuǝ . ”
Fɛɛ utidi wǝ dífi wǝ ǝsuǝ omanklasǝ lǝ Bonamute ǝsuǝǝ , uyifo ɔni ku wǝ lǝ lɛwɔnɔ ǝsuǝ .
Biensiyifo abua ɛyɛ lǝ sɛsɔnɔdidi ǝsuǝ . Lebua bamba saa eto okle nǝ utidi díyifo , diammankla lǝ wǝ ǝsuǝ eto sinǝ ǝsuǝ . Fɛɛ utidi saa wǝ leedi sɛsɔnɔɔ , weeyifo lebua keńyǝ lǝ wǝ kosate eto ǝsuǝ eto sinǝ ǝsuǝ .
Biyi wuee biǝ , mi ǝsuǝ eto sinǝ eyifo Lɛwɔnɔ Kɛnkɛ nkpe lǝ mi eto kǝsiǝkɔ nya ini Onanto dífi wǝ útǝ mi . Inni mi mbǝ mi ǝsuǝ .
Itsyise Onanto áfo kayo kpǝ lǝ mi disi . Nyaso bifi mi ǝsuǝ eto sinǝ bikeyifo asa nnya laakpe Onanto dibu .
Nya ɛyɛ lǝ kukue ko bɛwɔni bítǝ mɛ eto etiki ǝsuǝǝ , nlɛ mi bɔtɛyi minkǝ lǝ osani utsyuǝ si nkpǝ nya waanla nkǝ weefi kusiǝ , bete biǝ utsyue nnya kukɔnɔ .
Fɛɛ se sɛsɔnɔdidi lɛbɔ esoo , ele bǝ osani saa fi kusiǝ . Nya usio saa tsya lǝ usiǝ kusǝ .
Yanle bǝ osani ni nkǝ wǝǝmbɔkɔ okla ku wǝ usiǝ . Nko ke yanle bǝ usio ni nkǝ wǝǝmbutsyǝ wǝ usǝ okla .
Itsyise usio saa eto ǝsuǝ eni wǝ fate eto ale . Bomu iyifo wǝ usǝ tsya eto ale . Nko ke ini bǝ osani eto ǝsuǝ tsya eni wǝ fate eto ale . Bomu wǝ usiǝ tsya eto ale ini .
Lǝ mǝ nti eto ɔni aala nkǝ weesu wǝ utsyuǝ ɔflɔɔ , ele bǝ wǝ unuǝfǝ tɔnɔ utǝ wǝ enso bǝǝ , lǝ iyifo mǝ inuǝ bamǝ eto ketsyue ketsyuǝ ɛtɔnsǝ bǝ lǝ kusu kutsyuǝ ǝsuǝ itǝ lefe kliminti , fe itǝ olatoto seka esoo , fɛ yembutǝ kusu nɛ . Nya lǝ nnya kamaa , ele bǝ besinkli bǝsiǝ nkpǝ fe kase bísiǝ kɔ . Lǝ biyifo nkoo , biembudufǝ lǝ Obonsam eto bulǝ saa ǝsuǝ .
Nyamfo menyifo kɔfi minlɛ mi butǝ . Bomu nsusu butsyuǝ ete minlɛ mi butǝ .
Lǝ sitintii , nta nla miǝ utsyuǝ saa siǝ fe kase minsi . Fɛɛ utsyuǝ saa ku wǝ ditǝsa nǝ Onanto dítǝ wǝ . Utidi saa ku wǝ lele nǝ bǝtǝ wǝ .
Mɔmɔɔ , itǝ mba lemfi tɔ bǝsiǝ nye lensi tɔ bǝsǝ ku bakɔbǝsiǝ nye bakɔsee , nlɛ mi bɔtɛyi minkǝ lǝ bisiǝ kusiǝ memfimemfi , kusǝ mǝnsiǝmǝnsiǝ fe kase minsii , ɛlɛkɛ itǝ mi eso .
Fɛɛ lǝ biǝmbofo mi ǝsuǝ ola bɔlɛ kǝsiǝ lǝ asa nnya lookpe mi bulǝ ǝsuǝ esoo , biofo bǝsiǝ bufi nye besǝ busiǝ . Itsyise lǝ eyifo nkoo , ɛlɛkɛ itǝ utsyu ǝmǝ eso bǝ okayɛ katsyilama kedi sɛsɔnɔ ukafe .
Nya mi bǝsǝ ku bǝsiǝ , kɔfi ko minlɛ mi bokpe mfo eni mɔ kole . Bomu , Boanto Onanto nlɛ mi ko bokpe . Nnya ni bǝ kusiǝ manni kusǝ .
Fɛɛ lǝ ɔ́ni wǝ ǝsuǝǝ , ele bǝ wǝ mate siǝ nye wǝ ku wǝ usǝ sinkli bǝsiǝ . Nya yanle bǝ osani tsya ni wǝ usiǝ .
Nya mi bafɛfɛɛ , nlɛ mi nyamfo bɔtɛyi , fɛɛ inni Bonamute eto kɔfi . Lǝ mi mba lefo bɛnɔ fi kusia ko dímamfo ɔnɔ nya usio ǝmǝ lɛtɔnɔ nkǝ bǝǝsiǝ fe usǝ ku usiǝǝ , osani ǝmǝ manni wǝ .
Nko ke lǝ usio wǝ léfo ɔ́nɔ utsyuǝ si kusǝ ko dímamfo ɔ́nɔ nya osani ǝmǝ lɛnɔ kasɔ nkǝ bǝǝsiǝ fe usǝ ku usiǝ , yanle bǝ usio ǝmǝ du lǝ osani ǝmǝ eto diyo .
Itsyise osani wǝ dímamfo ɔ́nɔ ǝmǝǝ , Onanto ebuyifo wǝ kɛnkɛ ɛyɛ lǝ usio wǝ léfo ɔnɔ ǝmǝ eso . Nya nko ke ini bǝ Onanto ebuyifo usio wǝ dímamfo ɔ́nɔ tsya kɛnkɛ lǝ wǝ usǝ wǝ léfo ɔ́nɔ eso . Lenni nkoo , mǝ bebi embuyifo kɛnkɛ . Fɛɛ fe kase intee , Onanto eeyifo bebi bamǝ kɛnkɛ .
Fɛɛ lǝ utidi wǝ ni mamfokanɔnyǝ aala nkǝ wanyani nwǝ ni ofokanɔnyǝǝ , kusu kpe itǝ nko faa . Nya lǝ kusu komfo eto oklee ǝsuǝ , usio nye osani wǝ ni ofokanɔnyǝǝ , kpe kusu weeyifo lesa nǝ kee ola . Onanto ákpadi bo nkǝ bubǝ busiǝ nkpǝ lǝ diyuǝ ǝsuǝ .
Nyaso fǝ usio wǝ ni ofokanɔnyǝ , lǝ ǝsiǝ ku fǝ usǝ nkoo , etsyuǝ nǝ ebulǝkǝ wǝ etsyiko lǝ lebua eto nkpǝ ǝsuǝ . Nko ke ini bǝ lǝ fǝ ofokanɔsani tsya ku fǝ usiǝ ǝsiǝ nkoo , etsyuǝ nǝ ebulǝkǝ wǝ etsyiko lǝ lebua eto nkpǝ ǝsuǝ .
Lesa nǝ maate lǝ bafokanɔfɔ eto etsyukpa kenke nti , ni bǝnkǝ lǝ utsyuǝ saa lǝ usu sɛtɔ lǝ usiǝ nkpǝ lǝ kusu ko Bonamute dítǝ wǝ ɛyɛ lǝ kase unsi lǝ lefe nǝ Onanto lékpadi wǝ ǝsuǝ .
Lǝ ála lelo fɛ Onanto lékpadi fǝǝ , nyalɛ sukosɛ nko . Nya lǝ ámanla tɔ lelo fɛ Onanto lékpadi fǝ , mantɛyi tsya fǝ esi esu ala lelo .
Itsyise lǝ ála lelo nye ámanla leloo , nyamfo menyifo kulesa . Bomu nnya lefe ni kase ele bǝ boola lesa nǝ Onanto léte bo nkǝ buyifo , nnya ni lesa nǝ lefe nɛ .
Nyaso siǝ nkpǝ lǝ ditsyǝbi nǝ ǝsuǝ fakɛ fɛ Onanto lékpadi fǝ .
Lǝ utidi bamba eto opanyǝ feni fɛ Onanto lékpadi fǝǝ , nyamfo mǝnlǝ fǝ kon . Fɛɛ lǝ ayɛ lǝ kusu ko ǝsuǝ fɔɔyɛ ayɛ utidi bamba eto opanyǝ budi nya lǝ ǝlǝkǝ fǝ ǝsuǝ , yɛ lǝ kusu komǝ ǝsuǝ .
Lǝ ndomunyǝ feni fɛ Bonamute lékpadi fǝǝ , eyifo Bonamute eto nwǝ nsi lǝ wǝ ǝsuǝ ǝsuǝ . Nya lǝ eyifo nwǝ nsi lǝ fǝ esuǝ ǝsuǝ fɛ Bonamute lékpadi fǝǝ , afiani Bonamute ndomunyǝ .
Onanto áfo nya kayo kpǝ lǝ fǝ disi . Nyaso mensiyifo fǝ ǝsuǝ ndomunyǝ ǝtǝ utidi bamba saa .
Mɔ bayimi , mi nti eto utsyuǝ saa yifo lɔni ku Onanto lǝ utidi wǝ fedi ǝsuǝ fɛ bákpadi fǝ .
Mɔmɔɔ , itsyi lǝ nnya bɛtɔ itsyi lǝ mba lensitɔ bǝsǝ ǝsuǝǝ , mámfo kɔfi saa itsyi lǝ Bonamute ɔflɔ . Fɛɛ se Bonamute dínyǝ mɛ kaminsǝ nya únyǝ mɛ nwǝ dińyǝ utǝ esoo , nnyǝ mɔ nsusu lǝ nnya ǝsuǝ .
Lǝ utidi ebu obe nya unyǝ kase asa nlɛ ale bɔkɛ lǝ lefe nǝmfo ǝsuǝǝ , nnyǝ miǝ ɛlɛkɛ itǝ bǝ osani siǝ nko lǝ ɔyɛ kusiǝ bufi .
Nya lǝ éfi kusiǝǝ , mantɛyi fǝ aani wǝ . Nya lǝ émemfi tɔ kusiǝ , mantɛyi fǝ eesu abɛbɛ usio lǝ efi .
Fɛɛ lǝ ébufi kusiǝ , émenyifo kabua . Nya lǝ usio wǝ dímǝnsiǝ tɔ kusǝ esu usiǝ kusǝǝ , wényifo kabua saa . Fɛɛ nla minkǝ lǝ nlǝkǝ mi ntsyiko lǝ bulǝ bo leetu usǝ ku usiǝ lǝ nkpǝ bomfo ǝsuǝ .
Mɔ bayimi , lesa nǝ minlɛ mi bɔtɛyi ni bǝnkǝ , lefe nǝ díbu mensi kulǝ . Nya idu mɔmɔ ɛntɔɔ , ele bǝ mimba mfi bǝsiǝ , siǝ nkpǝ fe bimfi bǝsiǝ .
Nya betidi ba bulǝ nlɛ butuu , beyifo fe bulǝ saa anlɛ mǝ butu . Nya mba lǝǝnyǝ disuǝyuǝ , beyifo fe banlɛ disuǝyuǝ bunyǝ . Nya betidi ba laaya asaa , beyifo fe asa nnya baaya kenke eni mǝ kosate eto ale .
Nya mba difi kawunsiǝ kamfo eto bikǝ bɔbɛbɛ betsyi lǝ disii , bemfi mǝ ǝnǝmi bǝtǝkǝ lǝ asa nyamfó ǝsuǝ . Itsyise fe kase boǝnyǝ kawunsiǝ kamfo eto bikǝ mɔmɔɔ , inni nko biubǝ bitsyǝ lǝ lefe kliminti nǝ luubǝ kama .
Nla miǝ bilǝkǝ mi nsusu bitsyiko lǝ lesa saa ǝsuǝ . Itsyise osani wǝ lemfi kusiǝǝ , eefi wǝ nsusu kǝtǝkǝ lǝ Bonamute eto keyifo ǝsuǝ nya woakpe nkɛale keyifo lesa nǝ lɔɔkɛ Bonamute ɔkɔɛ .
Fɛɛ osani wǝ mfi kusiǝǝ , wǝ nsusu ǝtǝkǝ lǝ kawunsiǝ kamfo eto asa ǝsuǝ . Itsyise woala nkǝ woeyifo asa nnya lɔɔkɛ wǝ usiǝ ɔkɔɛ .
Nko ini nɛ , bǝ okpe lǝ asakpa ǝnuǝ eto nti , lekpa nǝmfo ku nǝnse , ditsyuǝ saa lɛ wǝ bunǝ . Nya usio wǝ lensi kusǝ nye kebitɛ , eefi wǝ lefe kǝtǝkǝ lǝ Bonamute eto keyifo ǝsuǝ . Itsyise woala nkǝ woefi wǝ ǝsuǝ kenke ku lɛwɔnɔ utǝ wǝ . Nya usio wǝ nsi kusǝ , wǝ nsusu ǝǝtǝkǝ lǝ kawunsiǝ eto asa ǝsuǝ , itsyise woala nkǝ woeyifo asa nnya lɔɔkɛ wǝ usǝ ɔkɔɛ .
Nla miǝ lǝ nwunsǝko mi . Nyamfo eso meedi mi etiki lǝ asa nyamfo ǝsuǝ nɛ . Inni kɔfi saa mimfi minlɛ mi bokpe . Bomu nla miǝ lǝ bisiǝ nkpǝ lǝ kusu sɛɛ ǝsuǝ . Nya biofo mi ǝsuǝ kenke bufi kǝtǝ lǝ Bonamute hã kenke ku mi ketu kenke .
Nya lǝ osani átɔ usio disi nkǝ weefii , nya únyǝ nkǝ bembofo busiǝ kpo eyo lefe nǝ beebuu , boofo bǝtsyuǝ bokpa . Nyamfo menyifo lebua .
Fɛ osani wǝ difi nsusu kekleke nkǝ weembufi tɔ usio ǝmǝ fɛ woofo busiǝ sɛkɛ , woofo ko bɔyɛ bokpa etɔ . Osani ǝmfo tsya éyifo ɛlɛkɛ .
Nyaso , osani wǝ dífi kusiǝǝ , eyifo ɛlɛkɛ . Fɛɛ nwǝ ǝmǝ dímemfi kusiǝ mfó . Wǝ ale alɛkɛ eso nwǝ .
Usio wǝ díkesiǝ kusǝǝ , umbǝ kusu unsi wǝǝsiǝ kusǝ bamba lǝ lefǝ nǝ wǝ usǝ nsi nsi nkpǝ . Nya lǝ usǝ ǝmǝ ǝkpǝ , nya fɛ woofo kusǝ bamba ko woala busiǝko nɛ . Fɛɛ ele bǝ osani ǝmǝ yifo nwǝ lefo ɔnɔ .
Nya lǝ nnya ete woofo busiǝ kusǝ mǝnsiǝ , eni weebunyǝ disuǝyuǝ enso nko . Nko mǝ mɔ nsusu nlɛ mɛ bɔtɛyi nɛ , nya mfo nnɔ miǝ iyifo Onanto eto Lɛwɔnɔ eto lelabi tsya .
Nya mɔmɔɔ , nla miǝ maatɛyi mi lesatsyuǝ itsyi lǝ didisa nǝ béfi bǝtǝ bǝfiǝ kedi ǝsuǝ . Boatɛyi boǝ bo utsyuǝ sa yi kobe . Fɛɛ buyi tsya boǝ kobe komfo ǝǝtǝ bǝ utidi abesǝ ǝsuǝ kato nya woate ǝsuǝ . Fɛɛ lesa nǝ laakpe betidi nkɛale ni lelabi .
Utidi saa wǝ leebu nkǝ uyi lesaa , lǝ sitinti , unyi ni fe kase ele bǝ ote .
Fɛɛ utidi wǝ laala Onantoo , Onanto yi wǝ .
Nya nyamfo ni lesa nǝ minla miǝ maatɛyi mi itsyi lǝ didisa nǝ béfi bǝtǝ bǝfiǝ kedi lǝ kedikǝtǝkɔ ǝsuǝ . Buyi boǝ asa nnya betidi díyifo bǝtsyǝ bǝtǝ kedii , eyifo asa bimba lǝ kawunsiǝ kamfo . Itsyise buyi sitinti boǝ Onanto ɔni hã nkpe .
Lǝ betidi lɛ etikii , baatɛyi bǝnkǝ bǝfiǝ kpe lǝ kato nye kasɔ mfo nya bǝfiǝ akpa akpa bamfo fui ku mǝ banamute kula tsya .
Tsyafɛ boo , buyi boǝ Onanto ɔni hã ete nkpe . Wǝ ni Anto wǝ dílǝkǝ asa nyamfo kenke . Nya we ni nwǝ bunsi nkpǝ butǝ . Nya Bonamute ɔni hã wǝ nkpee , wǝ ni Yesu Kristo wǝ ǝsuǝ Onanto lɛyɛ úyifo asa nnya kenke . Nya ɛyɛ lǝ wǝ ǝsuǝ nya bunsi nkpǝ nɛ .
Inni utidi saa nyi Ditiki Sɛɛ nǝmfo . Asa nnya betidi dilǝkǝ bǝtsyǝ beesumuu , iyifo mǝ bǝtsyuǝ fe sitinti ini ibǝ ese lǝ mmi , bǝ lǝ bedi lesa nǝmfo eto oklee , beebu bǝ bǝfiǝ eto lesa dini bédi . Nya mǝ nsusu bo lǝmbǝ ale laalo mǝ dikpi bǝ edisa nyamfo ǝǝtǝ baabiasǝ mǝ ǝsuǝ .
Inni didisa nǝ boedi nǝ loobiasǝ bonko Onanto eto nti . Nya yembobiasǝ kulesa lǝ búdi ni . Nya nko ke ini boǝmbunyǝ kulesa lǝ budi lesa kuditsyuǝ .
Bebe kukɔnɔ lǝ kusu ko benkpǝ ǝsuǝ , bǝ lǝ bɛyɛ utidi wǝ eto bofokanɔ lǝmbǝ ale bunǝ kakpe lǝ lebua ǝsuǝ .
Bu abe lǝ utidi wǝ eto bofokanɔ lǝmbǝ ale nyǝ fǝ nwǝ nyi nyamfo ni nwǝ ńyǝ nlɛ lesa nǝ béfi bǝtǝ bǝfiǝ kedi budi lǝ difiǝyo . Wuntsya ebunyǝ ǝsuǝale bǝ lǝ udi lesa nǝ béfi bǝtǝ bǝfiǝ kedi mfó .
Lǝ nyamfo esoo , fǝ ɔyimitsyuǝ wǝ eto disi eso Kristo díkpǝ nya wǝ bofokanɔ lǝmbǝ ale átsylɔ lǝ fǝ lesa nǝ fǝnyǝ fe lɛsɛsa eso .
Lǝ ibǝ nkoo , nyalɛ alɛ fǝ bǝtsyuǝ ba ni bafokanɔfɔ bota kebu . Nya ǝtǝ fǝ mba eto bofokanɔ lǝmbǝ ale lǝ ikelǝ mǝ lǝ mǝ akɔɛsi kemiǝ . Nya lǝ ibǝ nkoo , éyifo lebua alɛ Kristo bota kebu .
Nyaso lǝ lesa nǝ meedi ebutǝ mɔ ɔyimitsyuǝ lǝ uyifo lebua , mensiembudi lesa nǝ béfi bǝtǝ bǝfiǝ kedi kulefe lǝ kase yuunǝ mɔ ɔnyimitsyuǝ ekpe lǝ lebua kǝmiǝ eso .
Bibu biǝ mimbǝ kusu bǝ nyifo lesa nǝ maala ? Nye minni ɔtɔnkpe nya mǝnnyǝ Bonamute Yesu lee ? Nya inni mi ni eyibibi nnya lɛbɔ itsyi lǝ mɔ keyifo ka minyifo mintǝ Bonamute Yesu ǝsuǝ ?
Lǝ ibǝ bǝ bǝtsyuǝ embofo mɛ fe Bonamute Yesu eto ɔtɔnkpe , mi áfo mɛ nko . Nya fe kase bíyifo lɔni ku Bonamute Yesu , nyamfó mate áte bǝnkǝ mi kosate lǝ nyamfo bulǝkǝ kate wuee biǝnkǝ nyifo Bonamute Yesu eto ɔtɔnkpe .
Nya lǝ betidi aala bǝ bǝǝnǝ nko mɛ eto etiki lǝ nyamfo ǝsuǝǝ , nyamfo muufi nlǝkǝ mɔ ǝsuǝ kɛnyɛ nɛ .
Ɛyɛ lǝ kusu ǝsuǝ bǝ bǝtǝ bo didisa ku ǝnǝsa nye ntu .
Itǝ kusu bǝ bo tsya yɛnko bo bǝsiǝ fe kase batɔnkpe bamba ku Bonamute Yesu eto bayimisani ku Petro tsya leeyifo .
Lee mɔ ku Barnaba mate ete ele bǝ buyifo keyifo bobe bo ǝsuǝ ?
Omamanyǝ kuutsyuǝ enyifo keyifo kafo wǝ ǝsuǝ wǝ kayofofo . Nya ɔkuɛmfo saa , kpe kusu weedi bidikǝ bia únyǝ utsyiko lǝ wǝ ɔkuɛ . Nya nwǝ lǝǝtsyǝ bebuki kpe kusu bǝ unǝ mmintu bo beeke betsyiko lǝ bebuki bamǝ ǝsuǝ .
Minlɛ asa nyamfo bɔtɛyi ɛyɛ , lǝ asa nnya betidi eto nsusu dinyǝ bǝ ɛlɛkɛ ǝsuǝ . Nko ini lesa nǝ kɔfi nlɛ bɔtɛyi nɛ .
Boakla lǝ Moses eto afi eto kukue esuǝ bǝ , ubuki wǝ fakpa fesuko keyifo ɔnlɛ keyifo kǝtǝ fǝǝ , mankle wǝ kɛnyɛ lǝ uńyǝ ɔlɛ keyifo . Fɛɛ inni bebuki bamfo tinti ǝsuǝ nya Onanto nlɛ etiki budi .
Bo ǝsuǝ eso Onanto nlɛ ditiki nǝmfo bɔtɛyi nɛ . Lǝ sitintii , bo eso báwɔni ditiki nǝmfo nɛ . Utidi wǝ lekpe bidikǝ ku utidi wǝ lǝǝfǝsǝ nye lǝǝlǝkǝ bidikǝǝ , eeyifo nko ku nsusu nye kusubebe nkǝ utsyuǝ saa ebunyǝ bidikǝ biamǝ eto bitsyuǝ udi .
Boto lɛwɔnɔ sɛɛ eto eyibibi bokpe lǝ mi nti . Nya lǝ mi tsya efi ǝsuǝ eto sinǝ eto bikǝ bitǝ boo , ebiasǝ lesa ǝtsyuǝ ?
Le betidi bamba ǝǝnyǝ kusu kenyǝ kutǝkǝ kutsyuǝ ketsyi lǝ mi ɔflɔɔ , nyalɛ ele bǝ bo nyǝ kutǝkǝ kpe enso mǝ kulaa tsya . Fɛɛ boo , boanyɛ lǝ kusu komfó bǝ lǝ bunyǝ kulesa lǝ mi ɔflɔ . Bomu bufi lesa saa butǝkǝ lǝ bo ǝsuǝ itǝ lǝ Kristo eto Ditiki Sɛɛ nǝmǝ lǝ lɛyɛ lǝ kusu sɛɛ ǝsuǝ lǝ disensǝ disu kalebe saa .
Biyi wuee biǝnkǝ betidi ba leeyifo keyifo lǝ Onanto eto disumuyoo , mfó bǝǝnyǝ mǝ didisa ketsyiko nɛ . Nya betidi ba leefi mǝ keditǝtǝ eto asa kesu kǝtǝkǝ lǝ kedikǝtǝkɔ eto leba ǝsuǝǝ , nnya ǝtsyuǝ bǝǝtǝ mǝ fe mǝ kedikɔ nɛ .
Nko ǝmǝ ke ini sitinti bǝ Bonamute dítǝ kɔfi nkǝ betidi ba laabe Ditiki Sɛɛ nǝme letsya be kǝtǝ betidii , letsya bobe nǝmǝ ǝsuǝ ele bǝ bedi lesa nɛ .
Fɛɛ ménfi kusu komfo nyifo keyifo saa ntǝ ǝsuǝ . Nye bɔwɔni minlɛ mi kukue komfo bǝ lǝ ntɔ lesatsyuǝ ntsyiko mi ɔflɔ ? Lǝ nyamfó esoo , lǝ nkpǝ kulaa tsya alɛkɛ itǝ mɛ eso . Itsyise manla miǝ lesanǝ ǝsuǝ itǝ mɛ kusu bǝ mbesǝ ǝsuǝ katoo , utidi utsyuǝ yɛ lǝ nnya ǝsuǝ uyifo nnya etiki bimba .
Yǝntǝ mǝ kusu bǝ nkabesǝ ǝsuǝ kato bǝ maabe ditiki sɛɛ nǝmǝ letsya eso . Boanto Onanto ebunǝ mɛ koto lǝ mambe Ditiki Sɛɛ nǝmǝ letsya ntǝ betidi !
Lǝ nnya ete iyifo bǝ mɔ kosate ete dílǝkǝ keyifo kamfo mintǝ mɔ ǝsuǝǝ , eni moobe kusu miǝ ele bǝ bafo mɛ kayo lǝ nnya disi . Fɛɛ iyifo keyifo ka Boanto Onanto dílǝkǝ utǝ mǝ nkǝ ele bǝ nyifo . Itsyise iyifo keyifo ka Onanto dífi mɛ utsyǝ lǝ ke kɛnyɛ .
Nya nte kayo ka baafo mɛ lǝ ke disi ? Kayofofo ka mǝǝnyǝ lǝ nnya ǝsuǝ ni maabe Ditiki Sɛɛ nǝmǝ letsya kafo faa . Nya membunyǝ kayofofo saa lǝ Ditiki Sɛɛ nǝ meedi ǝsuǝ .
Kusu saa asini kutǝ mɛ se mimbǝ lǝ kuutsyuǝ kalɔ eso . Fɛɛ nyifo mɔ ǝsuǝ fe utidi wǝ leeyifo betidi ba tã eto keyifo bǝ lǝ nnǝ betidi kpǝ moko Boanto Onanto .
Lǝ nlɛ keyifo lǝ Yudafɔ ntii , mǝ ǝsiǝ nkpǝ fe Yudanyǝ bǝ lǝ itǝ bǝ moofo mǝ bunǝ kaboko Boanto Onanto . Itǝ bǝ mimbǝ lǝ Moses eto kɔfi kalɔ tsyaa , mǝǝsiǝ nkpǝ nko seka ku mba leetsyue wǝ kɔfi koto lǝ lefe nǝ minkpe lǝ mǝ nti itǝ lǝ mfo mǝ bunǝ kǝtǝ Boanto Onanto .
Nko ke meeyifo ku betidi ba lenni Yudafɔ tsya nɛ . Nya mǝǝsiǝ lǝ mǝ nti fe utidi wǝ lenni Yudanyǝ . Nya meentsyue Yudafɔ eto kɔfi koto itǝ lǝ nnǝ mǝǝntǝ Bonamute Boanto Onanto . Nyamfo aante bǝ ntaka ńyǝ lǝ Onanto eto kɔfi ǝsuǝ itsyise lǝ sitintii , Kristo eto kɔfi ǝsuǝ nya meetsyue koto nɛ .
Lǝ nkpe lǝ mba eto bofokanɔ lǝmbǝ ale ntii , meeyifo mɔ ǝsuǝ fe mǝ ke bǝ lǝ nnǝ mǝ mboko Boanto Onanto . Meeyifo ǝsuǝ kakatesǝ ko betidi ba eto nti minkpe itǝ lǝ nyɛ lǝ kusu saa ǝsuǝ bǝ lǝ nnǝ betidi mboko Boanto Onanto .
Meeyifo asa nyamfo kenke itǝ lǝ Ditiki Sɛɛ nǝmǝ eso bǝ lǝ nyǝ disuǝyuǝ nǝ laabɔ ketsyiko lǝ ni keyifo buyifo ǝsuǝ .
Biyi wuee biǝ betidi kpǝ lǝǝkǝ ketsyetsyi etsyi . Fɛɛ mǝ nti utidi ɔni hã lǝǝtǝkǝ kato kenyǝ nnya kayofofo . Nyaso bitsyetsyi nko ǝmǝ itǝ lǝ bitǝkǝ kato lǝ binyǝ nnya kayofofo .
Utidi saa wǝ lǝǝmuǝ ǝsuǝ fɛ weesu ketsyetsyii , waabokosǝ ǝsuǝ kasɔ kakase lesa nǝ baate wǝ ku nnya esu kenke bǝ lǝ ofo kato butǝkǝ kafo lekankpakpa nǝ laanklɛ fɛ laa bia . Fɛɛ boo , boǝmuǝ ǝsuǝ lǝ bofo lekpakpa nǝ lǝmbobia kulefe .
Nyamfo eso meetsyetsyi sidididi kesu sɛtɔ bǝ lǝ nsu nla ukuǝ wǝ nkpǝ sɛtɔ . Nya nyifo utidi wǝ laalɔ kabe fɛ woato kekpe nya maanto kekpe waata kebu .
Mǝǝtǝ miǝ kekpe lɛ mɛ , bǝ mɔ ǝsuǝ lǝ inyǝ kanyi saa eto okle . Itsyise lǝ mbe Ditiki Sɛɛ nǝmfo letsya ntǝ betidi bamba nya bubǝ botsya bokatesǝ ǝsuǝ bobee , mannla miǝ bǝlǝkǝ mɛ lenti bǝ mǝnyǝ ntǝ kayofofo !
Mɔ bayimi , nnla miǝ bekloma lesa nǝ díbǝ lǝ bo bana ba dítǝkeko Moses ǝsuǝ . Lɛsɔmiloku lɛyɛ ko mǝ , nya lése mǝmblɛ kenke . Nya báyɛ lǝ ditumbukplɛ sia eto nti bafe .
Onanto éfi lɛsɔmiloku ku ditumbukplɛ sia úyifo fe mǝ ntuflǝsǝflǝsǝ eto lekpa fe betidi ba dítǝkeko Moses kama seka .
Mǝmblɛ edi Lɔwɔnɔ eto didisa nǝmǝ tutuutu ,
nya bǝnǝ Lɛwɔnɔ eto ntu bomǝ tsya ke . Bǝnǝ ntu betsyiko lǝ Lɛwɔnɔ nǝmǝ eto kobansǝ nǝ lɛyɛnko mǝ lidufǝnko mfo . Nya kobansǝ komǝ ni Kristo ǝmǝ kosate .
Lefe nǝmfó kemiǝ kulaa tsya , Onanto mǝnnyǝ disuǝyuǝ lǝ mǝ kpǝ eto ditsyǝbi ǝsuǝ . Lǝ nyasoo , bǝkpǝ lǝ ntɛnti .
Asa nyamfo nnya ele bǝ bunyǝ bokase asa bǝ lǝ abua buyifo eto kamini lensiǝmbɔkɛ bo lǝ ǝsuǝ kakpe bo bulǝ ,
nye bufi ǝsuǝ butǝ bǝfiǝ busumu eto asayifoyifo fe mǝ ke . Nyamfo eto okle Awɔnisa Kɛnkɛ eto Kukue lɛtɛyi nkǝ , “ Betidi bamfo álo bebuki , bédi bǝnǝ ku sitǝkpǝ ku sɛsɔnɔdidi eto asa , nya báke béwui ǝfiǝkǝ . ”
Yanle bǝ ibǝ bǝ bola asɔnɔsa buyifo fe kase mǝ betidi díyifo , nya betidi akpi fosi ǝnuǝ akpi ǝtsyǝ díkpǝ lǝ diyi lɔni ǝsuǝ .
Nya biǝntǝ lǝ boto Boanto bobe . Nko ibǝ mǝ bǝtsyuǝ díyifo nya bawa dínǝ mǝ nya békpǝ .
Nya yanle bǝ botaka buńyǝ lǝ Onanto ǝsuǝ fe kase mǝ bǝtsyuǝ díyifo , eso nya Onanto eto ɔtɔnkpe wǝ nkpe ukpǝ eto ǝsuǝale lɛtsylɔsǝ mǝ .
Nyamfo kenke ǝbǝ itǝ bǝ lǝ bufi bokase kobe . Nnya bǝ báwɔni nnya bǝtsyuǝ bǝ lǝ bufi bɔlɛ bo kɔlɛ . Itsyise lefe nǝ ǝsuǝ bonkpǝ mfoo , eboyo kalosǝkɔ .
Utsyuǝ saa wǝ leebu nkǝ uńyǝ keklekee , be kukɔnɔ nkǝ weedu ɔnɔ .
Lesa saa nǝ laato fǝ kabee , nnya okle ebofo bubǝ lǝ utidi saa ǝsuǝ . Fɛɛ Onanto eeyifo lǝ wǝ katɛyi ketsyǝ ǝsuǝ . Nya wookpe fǝ nkɛale bǝ lǝ afo bunyǝ lǝ lesa nǝ ke nlɛ fǝ bulǝ ǝsuǝ , nya yemboso fǝ ǝsuǝale , bǝ lǝ afo bunyǝ kekleke lǝ nnya ǝsuǝ . Lefe nǝ lesatsyuǝ nlɛ fǝ bɔkpɔnkoo , Onanto ebutǝ fǝ ǝsuǝale bǝ lǝ efi ǝnyǝ lǝ asa nyamfo kenke lǝ ǝsuǝ , nya woote fǝ kusu ko ǝsuǝ fǝ ɔyɛ abɔ afe lǝ nnya ǝsuǝ .
Nyaso , mɔ bayimi , bilǝkǝ mi ǝsuǝ bitsyiko lǝ bǝfiǝ busumu saa ǝsuǝ .
Nlɛ mi etiki budi fe betidi ba nyi kobe . Nyaso bitsyue asa nya maatɛyi mi mfo koto lɛ bɛnɔ .
Lɛkɔbe nǝ boefi kasɔ Onanto anii , ńyǝ itǝ Boanto eto kɔtɔ . Nya abolo nnya boedi lǝ bɔlɛ Boanto eto lesa kɛnkɛ budii , aate bǝ bo ku Kristo eyifo bani .
Ite bǝ bufui tsyaa , lǝ sitintii , buyifo ǝsuǝ eto sinǝ sɔni kplo . Itsyise abolo ani ete ini boedi .
Bibu Israel bebi ba leedi lesa nǝ befi bǝtǝ Onanto kedi , beyifo bani ku Onanto . Itsyise wǝ uni befi asa bǝtǝ kedi lǝ wǝ keditǝtǝ eto leba ǝsuǝ .
Nya mɔmɔɔ , bubu fanlɛ fǝ bɔtɛyi minlɛ miǝ bǝfiǝ ba befi ani batoo , nya mǝǝtsya eyifo Onanto kosate ? Nye lesa nǝ béfi bǝtǝ kedi bǝtǝ asa bamba , nyamfo eyifo lesa tinti ditsyuǝ ?
Owo lo ! Lesa nǝ minlɛ mi bɔtɛyi , nya ni bǝ , asa nnya béfi bǝtǝ kedi lǝ kedikǝtǝkɔ eto aba ǝsuǝ , befi nya bǝtǝ kedi bǝtǝ awɔnɔ bua , inni Onanto . Nya manla miǝ biyifo bani ku awɔnɔ bua nyamfo .
Yanlɛkɛ bǝ binǝ asa itsyi lǝ Boanto eto lɛkɔbe kafo nya bisi bisu binǝ itsyi lǝ awɔnɔ bua tsya eto lɛkɔbe kafo . Yanle bǝ edi lesa lǝ Boanto eto kedikǝtǝkɔ nya esi esu edi lesa lǝ awɔnɔ bua eto kedikǝtǝkɔ tsya .
Nye bela biǝ Boanto lǝ unyǝ ɔblɔ okpe bo ? Biembu disi biǝ bokpe ǝsuǝale beso wǝ .
Baatɛyi lekpa bǝnkǝ , “ Kusu kpe bǝ buyifo lesa saa . ” Sitinti ini . Fɛɛ inni lesa saa lɛlɛkɛ bǝ buyifo . Kusu kpe bǝ buyifo lesa saa , fɛɛ inni lesa saa laaboko bo kutǝkǝ .
Yanle bǝ nwǝ léfo ɔ́nɔ bɛbɛ wǝ maate hã eto kasɛɛ , bomu ele bǝ ɔbɛbɛ kasɛɛ utǝ wǝ utsyuǝ tsya .
Bekpe kusu biaya sinǝ saa sia banlɛ bote lǝ asi kayimi . Nya yanhiã bǝ lǝ bɛtɔ bɛnɔ sinǝ sia eto okle sini fɛ lǝ beya .
Itsyise Awɔnisa Kɛnkɛ eto Kukue lɛ bɔtɛyi nkǝ , “ Kawunsiǝ ku asa nnya nkpe lǝ ke kenkee , Boanto eto ale ini . ”
Lǝ manfokanɔnyǝ utsyuǝ akpadi fǝ nkǝ bǝ lǝ bidi lesa nya fatɔnɔ fesu , lesa nǝ ke dii , di ni nya mantɔ kulesa anɔ lǝ disa nǝmǝ eyifo kɛnkɛ lee dienyifo .
Bomu lǝ utidi utsyuǝ atɛyi fǝ nkǝ befi lesa nǝmǝ bǝtǝ bǝfiǝ kedi , mendi ni . Nyamfo luutǝ bǝ utidi ǝmǝ eto lɛkɔɛsi lembulǝ wǝ nɛ .
Itsyise inni fǝ nwǝ lidi lesa nǝmǝ eto utu eso yuukǝlǝ bomu nwǝ nse . Utidi utsyuǝ ebofo bɔtɔ nkǝ , “ Beso lǝ nkpe kusu meeyifo lesa ǝtsyuǝ fɛ ini utidi bamba yookpe bulǝ lǝ lɛkɔɛsii , nya ele bǝ nyɛ lesa nǝmǝ buyifo ?
Lǝ nsɔ Onanto ani lǝ lesa nǝ míndi ǝsuǝǝ , beso ele bǝ utidi bamba bu nkǝ nta mbu lǝ nyamfo ǝsuǝ se minsɔ Onanto ani ? ”
Fɛɛ kloma fǝnkǝ lesa saa nǝ utsyuǝ leeyifo nye leedi nye lǝǝnǝǝ , ele bǝ uyifo nnyamblɛ kenke bǝ lǝ befi dibu bǝtǝ Onanto .
Bienyifo kulesa nǝ luuńyǝ lǝ Yudafɔ nye mba lenni Yudafɔ nye Onanto eto bafokanɔfɔ eto ditsyukpa ǝsuǝ .
Biyifo fe kase meeyifo lesa saa . Maabe kusu miǝ mǝmbuyifo kulesa nǝ luuńyǝ lǝ kutsyuǝ saa ǝsuǝ . Mambe kusu itǝ mɔ lɛlɛkɛsǝ , bomu itǝ lesa nǝ lɔɔlɛkɛ itǝ utsyuǝ saa bǝ lǝ bǝnyǝ bulǝkǝ .
Bebe lǝ bekase mɔ ditsyǝbi fe kase mintsya laabe Kristo eto lele .
Maatɛsǝ mi itsyise biakloma mɛ lefe saa nya biakloma asa nnya minte mi nya biayɛ lǝ nnya ǝsuǝ lefe saa .
Fɛɛ nla miǝ bekloma wuee biǝ , Kristo eyifo utidi saa eto disi . Nya usǝ tsya eyifo disi itǝ usio . Nya Onanto ni disi itǝ Kristo .
Nyaso osani wǝ laato ola nye laabe Onanto eto Ditiki Sɛɛ letsya lǝ Onanto eto Disumuyo nya úfi lesatsyuǝ úti disi , wǝǝntǝ Kristo dibu .
Nya usio wǝ laato ola nye laabe Onanto eto Ditiki Sɛɛ letsya lǝ Disumuyo nya weemfi ofiamɛ keti disii , wǝǝntǝ wǝ usǝ dibu . Nya letekɛkɛ saa ǝmbǝ lǝ wǝ ku usio wǝ lɛkpi disi nya wanlɛ wǝ ǝsuǝ ola eto nti .
Lǝ usio ǝmfo mémfi ofiamɛ úti disi , nyalɛ ete bǝnkǝ ɔ́kpi disi . Nya se iyifo afanisa bǝnkǝ usio kɔ disi nye ɔkpi disi esoo , ele bǝ ufi ofamɛ uti disi .
Yanle bǝ osani fi kulesa uti disi lǝ Disumuyo itsyise Onanto éyifo osani lǝ wǝ ditsyǝbi ǝsuǝ . Nya wǝlǝkǝ Onanto eto dibu kate . Fɛ kusiǝ wǝǝ , ǝǝlǝkǝ osani eto dibu kate .
Itsyise Onanto mánka usio buyifo ketsyiko osani ǝsuǝ . Bomu usio úyifo útsyiko lǝ osani ǝsuǝ .
Nya inni usio eso Onanto díyifo osani . Bomu osani eso Onanto díyifo usio .
Nya lǝ Onanto eto batɔnkpǝ esoo , ele bǝ usio fi ofiamǝ uti disi lǝ ete bǝ okpe lǝ osani eto kalɔ .
Nya lǝ bo bofokanɔ eto nkpǝsiǝsiǝ ǝsuǝǝ , usio ǝnsiǝ lete lǝ osani ǝsuǝ , nya osani tsya ǝnsiǝ lete lǝ usio ǝsuǝ .
Itsyise fe kase bǝlǝkǝ usio betsyiko lǝ osani ǝsuǝǝ , nko ke ini bǝ usio tsya lele osani nɛ . Fɛɛ lǝ nyamfo kenkee , Onanto ɔflɔ itsyi .
Mi kosate bu bebe lǝ ɛlɛkɛ bǝ usio ńyǝ ukato ola lefe nǝ eto lefe weefi kulesa uti lǝ disi ?
Fe kase Onanto díyifo kawunsiǝ , nyamfo mate lɛ bo lasatsyuǝ bote . Yanlɛkɛ bǝ osani yani wǝ disi utsyǝ diyi nya sɛwɔni nyoma . Iyifo afanisa .
Fɛɛ lǝ usio eto sɛwɔni ekulǝ seyoma nkoo , iyifo dibu itǝ wǝ . Itsyise Onanto ǝtǝ wǝ sɛwɔni sia dikulǝ fe lesa nǝ díti wǝ disi .
Fɛɛ lǝ utidi utsyuǝ ala nkǝ wǝǝnǝ etiki lǝ nyamfo ǝsuǝǝ , lesa nǝ ete mɔɔtɛyi wǝ ni bǝ bo Onanto eto bafokanɔfɔ eto etsyukpa kenke ensibǝ kusumu eto ketsyue bamba saa enso nkamfo .
Nya lǝ asa nnya minlɛ muulǝkǝ kate nte mfo ǝsuǝǝ , inni atɛsǝ ini mǝǝbǝ mi butǝ . Itsyise lǝ mi botsya lǝ Onanto eto kesumu ǝsuǝǝ , lesa nǝ laabɔ ketsyi lǝ mi botsya ǝsuǝ eni lesa sɛ . Bomu asa bua nso bɔbɔ ketsyi mfó .
Itsyise ditutɛ , nnɔ bǝ lǝ betsya fe bafokanɔfɔɔ , biama mi ǝsuǝ lǝ akpa akpa . Nya iyifo mɛ fe nyamfo eyifo ɔnukualɛ .
Kusu kuni bǝ kǝnǝ dufǝ mi lenti bǝ lǝ ilǝkǝkǝ mba ni bafokanɔfɔ ba ni banikualɛtidi lǝ mi nti ete bǝ lǝ betidi lǝ bǝnyǝ mǝ bǝtsyǝ lekpo .
Nya lǝ bétsya fe ditsyukpaa , inni Bonamute Yesu eto didisa kɛnkɛ nǝ bibǝ kedikɔ .
Itsyise lǝ bibǝ bekpe disii , biǝnnyǝ kǝsiǝkǝ mi bǝtsyuǝ fɛ utsyuǝ saa leefi wǝ lesa kedi . Nyamfo ǝtǝ bǝ kukpɛnsɛ aalɛ bǝtsyuǝ nya bǝtsyuǝ lǝǝnǝ nte kekpǝ .
Nya bimbǝ ayo bǝ lǝ bisiǝ lǝ nnya kafo lǝ bidi binǝ ? Nye bola bela biǝ biǝnǝ bafokanɔfɔ eto etsyukpa nyamǝ bekpe lǝ kofani ǝsuǝ , ku lǝ bekpe bakombo ba nkpe lǝ bo nti kofani . Be ele bǝ ntɛyi mi ? Bɔtɛsǝ ele bǝ ntɛsǝ mi lǝ nyamfo eso lee ? Owo lo !
Itsyise lesa nǝ mímfo mintsyiko lǝ Bonamute Yesu ɔflɔɔ , ni ni nnǝ minte mi nɛ . Nya lǝ ketsye ka ǝsuǝ fɛ boofi wǝ bakpee kɔni , úfi abolo ,
nya se ɔ́sɔ Onanto anii , úbudi nnya nya ɔ́tɛyi nkǝ , “ Nnyǝ nyamfo ni mɔ ǝsuǝ eto sinǝ sia muufi ntǝ Onanto kedi lǝ mi disi . Befo lǝ bidi lǝ bifi bikakloma mɛ . ”
Nko ke ini lǝ didisa nǝmǝ eto kamaa , úfi lɛkɔbe nǝme nya ɔ́tɛyi nkǝ , “ Lɛkɔbe nǝmfo ni Onanto eto ketsyue fɔfɔ ka mɔ kɔtɔ úfi óse uyi . Nya lefe saa nǝ biunǝ lǝ ni , binǝ lǝ bifi bikakloma mɛ . ”
Nyamfo lɛ bote nkǝ lefe saa nǝ biudi nye biunǝ lǝ lɛkɔbe nǝmfo kafoo , bɛlɛ Bonamute Yesu eto ukpǝ bokloma isu ese lefe nǝ usi wuubǝ .
Nyaso utidi saa wǝ luudi Bonamute Yesu eto lesa nǝmfo nye wuunǝ lǝ lɛkɔbe nǝmfo kafo lǝ kusu ko dimantsyɛ ǝsuǝǝ , ebote bǝ uyifo lebua se wǝǝntǝ Bonamute Yesu eto ǝsuǝ eto sinǝ ku kɔtɔ dibu eso .
Lǝ nyamfo esoo , ele bǝ utsyuǝ saa to wǝ ǝsuǝ obe kukɔnɔ fɛ lǝ udi abolo nye unǝ utsyiko lǝ Bonamute Yesu eto lɛkɔbe kafo .
Itsyise lǝ wante lesa nǝ Bonamute Yesu eto ǝsuǝ eto sinǝ ni fɛ udi abolo nyamǝ nye unǝ utsyiko lǝ lɛkɔbe nǝmǝ kafoo , weedi nya wǝǝnǝ lekpokponkpo kaboko ǝsuǝ .
Nyamfo dítǝ bǝ mii nti eto betidi kpǝ ǝmbǝ ǝsuǝale nya bǝtsyuǝ diyifo befinfi . Nya kpǝ tsya díkpǝ nɛ .
Nya lǝ bote kobe nya butsyiko bo ǝsuǝ budufǝ kobee , yuutǝ bǝ Onanto embokponko bo lekpo .
Fɛɛ Bonamute Yesu aakponko bo lekpo nya wǝǝnǝ bo koto bǝ lǝ Onanto lǝ ɔyɛ bo bɔtsylɔsǝ ku manfokanɔfɔ .
Lǝ nyamfo esoo , mɔ bayimi , lǝ betsya biǝ biedi Bonamute Yesu eto lesaa , binyǝ bisiǝkǝ utsyuǝ .
Nya lǝ kukpɛnsɛ lɛ utsyuǝǝ , ele bǝ udi lǝ wǝ diyo bǝ lǝ Onanto wankponko mi lekpo lǝ betsya fe ditsyukpa seka . Nya lǝ etiki bamba kpe , lǝ mbǝ mfóo , bɔɔlɛ nnya bobe .
Nya mɔmɔɔ , lǝ asa nnya leka Lɛwɔnɔ Kɛnkɛ eto ǝtǝsa ǝsuǝ , mɔ bayimi , nnla miǝ bete ɔnukualɛ eto ditiki nǝ nkpe lǝ nyamfo ǝsuǝ .
Biyi wuee biǝ lefe nǝ bíante tɔ Onanto , bítǝ asa nnya lǝmbǝ nkpǝ kédi mi nya bíkesumu asa nyamfó nya bénya kusu komǝ .
Nya ele bǝ bete biǝ utidi saa wǝ Onanto eto Lɛwɔnɔ Kɛnkɛ nsi lǝ ǝsuǝ , ǝǝbǝmbofo etiki budi nkǝ , “ Mbusiotidi ni Yesu . ” Nko ke tsya ini bǝ kuutsyuǝ saa embofo bɔtɛyi nkǝ , “ Yesu ni Boanto , ” lenni Onanto eto Lɛwɔnɔ Kɛnkɛ nsi wǝ lǝ ǝsuǝ .
Onanto eto Lɛwɔnɔ Kɛnkɛ ǝǝtǝ ǝtǝsa kpǝ , fɛɛ Lɛwɔnɔ lɔni nǝmǝ ete diini .
Esu kpǝ kpe nnya ǝsuǝ boeyifo keyifo kǝtǝ Bonamute , fɛɛ Bonamute ɔni ǝmǝ ete uni nɛ .
Nya nyifo akpa akpa akpa tsya kpe , fɛɛ Onanto ɔni ǝmǝ ete lǝǝtǝ ǝsuǝle utsyuǝ saa weeyifo ke .
Ǝtǝsa nnya utsyuǝ saa nkpee , Onanto eto Lɛwɔnɔ ni nwǝ dítǝ wǝ ǝtǝsa nyamǝ bǝ lǝ betidi ba kenke lǝ bakɛ wǝ ǝsuǝ eto kutǝkǝ .
Utsyuǝǝ , Onanto eto Lɛwɔnɔ ǝtǝ wǝ ǝtǝsa nnya lǝǝtǝ bǝ weedi etiki budi ku kobe ɛyɛ lǝ Lɛwɔnɔ nǝmǝ ǝsuǝ . Nya utsyuǝ tsyaa , Lɛwɔnɔ nǝmǝ ǝtǝ wǝ ǝtǝsa nnya lǝǝtǝ bǝ uyi etikibudi ketsyiko lesa nǝ unyi ǝsuǝ ɛyɛ lǝ Lɛwɔnɔ nǝmǝ ke ǝsuǝ .
Nya obamba kpe bofokanɔ kekleke ɛyɛ lǝ Lɛwɔnɔ nǝmfo ke ǝsuǝ . Nya utsyuǝǝ , okpe ǝtǝsa nnya weefi katsya bufi ɛyɛ lǝ Lɛwɔnɔ nǝmǝ ke ǝsuǝ .
Utidi bamba aafo ayanisa buyifo kate . Nya utsyuǝǝ , lǝ kase wuudi Onanto eto ditiki nǝmǝ . Nya utidi bambaa , bǝ lǝ unyǝ awɔnɔ akpa akpa utsyǝ lekpo . Nya utsyuǝ , bele bele eto bɔtɛyi . Nya obamba tsyaa , bele bele eto kasɔ bulǝkǝ .
Asa nyamfo kenke , Onanto eto Lɛwɔnɔ lɔni nǝmǝ eto eyifosa ete ini . Lɛwɔnɔ ni leesie ǝtǝsa nyamǝ kǝtǝ utsyuǝ saa ɛyɛ lǝ kase waala ǝsuǝ .
Kristo eyifo utidi eto ǝsuǝ eto uyi wǝ nkpe ǝsuǝ eto akpa lete lete kpǝ . Etidisuǝ ani ete ini tsya ǝsuǝ eto akpa lete letee , lɛkɔ iyifo ani .
Nko ke ini lǝ bomba ni Yudafɔ ku ǝsǝ bamba eto betidi ku betidi ba ni ndomunyǝ ku betide ba nsi lǝ mǝ ǝsuǝ ǝsuǝ tsya eto nti nɛ . Lɛwɔnɔ lɔni nǝ ete béfi béyifo bo ntuflǝsǝflǝsǝ eto lekpaa , ni ǝmǝ díyifo bo ǝsuǝ eto sinǝ sɔni nɛ . Nya Lɛwɔnɔ lɔni nǝmǝ eto ntu ete béfi bǝtǝ bomblɛ dínǝ nɛ .
Itsyise etidisuǝ ani eenyifo utidi . Bomu ǝsuǝ eto akpa lete lete kpǝ béfi bákɔ fɛ íyifo utidi ɔni .
Lǝ kokpa átɛyi nkǝ , “ Se minni kɔni esoo , mǝmbɔkɔ ku ǝsuǝ eto sinǝ siamǝ , ” nyamfo anlɛ bote sitinti nkǝ kuni ǝsuǝ eto sinǝ eto lekpa ditsyuǝ .
Nya lǝ koto tsya nkǝ , “ Se minni dinǝmi esoo , mǝmbɔkɔ ku ǝsuǝ nyamǝ , ” nnya tsya anlɛ bote sitinti nkǝ kuni ǝsuǝ eto lekpa ditsyuǝ .
Nya lǝ ǝsuǝ nyamǝ kenke ete ni dinǝmii , ntsyǝ yuubǝ fɛ diɔnɔ lesatsyuǝ ? Nya lǝ koto mate tsya inii , ntsyǝ yuutsyǝ fɛ kɔɔnɔ asa eto bɔnyi ?
Fɛɛ lǝ bɔlɛ ola bobee , buunyǝ boǝ Onanto efi akpa lete lete úyifo utidi eto dimu nǝmǝ fe kase wǝ kosate lela nkǝ utsyǝ .
Lǝ ǝsuǝ eto lekpa lɔni ete ni utidii , ntsyǝ wuutsyǝ !
Fɛɛ fe kase boǝnyǝ , akpa nyamǝ fui . Tsya utidi ɔni ete uni .
Fɛɛ se inni ɔni ete unii , dinǝmi embofo kɔni bɔtɛyi nkǝ , “ Manhiã fǝ lǝ mɔ kulesa ǝsuǝ . ” Nya nko ke disi tsya lembofo kokpa bɔtɛyi nkǝ , “ Manhia fǝ lǝ mɔ kulesa kǝmiǝ . ”
Lǝ kusu kutsyuǝ , akpa nya nte fe nnya lǝmbǝ ale saa , nnya bomu lǝ bǝ imbǝ bo lǝ ǝsuǝǝ , boǝmbofo kulesa buyifo .
Nya akpa nya boembu kakpe lǝ kulesa kemiǝ , nnya bomu buunyi bǝ ele bǝ bɔlɛ ola nɛ . Nya akpa nnya laannɔ bobe bǝ bulǝkǝ bote betidi lǝ bǝnyǝǝ , nnya boalɛ ola kalɔ kalɛ kukɔnɔ nɛ .
Nya boenyifo nko kǝtǝ akpa nnya betidi lǝǝnyǝ lefe saa . Fɛɛ Onanto dífi nnya ɔkɔ ku akpa nyamfó nko nya útǝ nkǝ bufi dibu butǝ akpa nnya bomu boǝnyǝ boǝ bǝmbǝ kutǝkǝ saa .
Nyamfo te nko bǝ lǝ ntimama lǝ boyɛ bɔkɛ lǝ akpa nyamǝ nti . Bomu lǝ akpa nyamfo kenke lǝ ifi lɔniyifoyifo itǝ mǝ bǝtsyuǝ .
Nya lǝ ǝsuǝ eto lekpa ditsyuǝ lǝ kanyi bunyǝǝ , ǝsuǝ nyamǝ kenke ǝǝnyǝ kanyi nya ǝsuǝ eto akpa bamba tsya lǝǝnyǝ kanyi . Nya lǝ batɛsǝ lekpa ditsyuǝǝ , ǝsuǝ eto akpa nyamfo kenke ǝǝnyǝ disuǝyuǝ .
Nyaso mimblɛ lɛkɔ biyifo Kristo eto ǝsuǝ eto sinǝ siamǝ nya mi utsyuǝ saa eyifo wǝ ǝsuǝ nyamǝ eto lekpa lɔni .
Nya betidi ateate ba Onanto dífi ókpe lǝ bafokanɔfɔ nti ni tutɛɛ , batɔnkpe bamǝ , nya dinuǝfǝ , bǝnyɛlǝkǝtidi , nya ditsyǝfǝ , bateasa , fɛ mba leeyifo ayanisa . Nya mba nkpe ǝsuǝale laatsya bufi nye laawunsǝko betidi nye batɔnkotɔnko nye mba laatɛyi bele bele .
Inni betidi ba kenke ni batɔnkpe nye bǝnyɛlǝkǝtidi nye bateasa . Nya inni utsyuǝ saa nkpe ǝsuǝale laafo ayanisa buyifo kǝlǝkǝ kate .
Nya inni utsyuǝ saa nkpe ǝsuǝale laafo bufi botsya nye laafo belebele bɔtɛyi nye laafo belebele kasɔ bulǝkǝ kate .
Nyamfo esoo , bifi mi akɔɛsi bitǝkǝ lǝ asa nnya nkpe kutǝkǝ enso ǝsuǝ . Asa nnya nkpe kutǝkǝ enso nyamblɛ kenke ni nnya muubǝ nte mi mfo nɛ .
Lǝ nnya ete moofo bele bele bia betidi ku Onanto eto batɔnkpǝ kenke latɛyi nya maanla betidii , mɔ etiki nnya meedi kenke eyifo efufu fe kase lǝ basɔ tsyɛnsi eto kakpɛ laale .
Nya lǝ nlǝkǝ Onanto eto kɛnyɛ nte nya maanɔ asakulakula kasɔ nya minyi asa nnya kenkee , nya minkpe bofokanɔ bo moofo bufi kanyi atini ketsyiko lǝ nnya kǝnyǝkɔ fɛ mimbɛ lelabii , minni kulesa .
Nya lǝ mfi mɔ bikǝ bia nte mɛ kulaa tsya ntǝ bakombo nya mintǝ miǝ batonsǝ mɛ kulaa tsya fɛ mimbɛ lelabii , minni kulesa kon .
Lelabi kpe dibusǝ nya lenkpe kafoɛkpɛ . Diansɛsǝ ǝnǝmi nya diambesǝ ǝsuǝ kato nya diate ǝsuǝ .
Lelabi entidi ato nya dianta asa kǝtǝ ǝsuǝ nye dinyǝ ɔblɔ . Nnya lelabi emfi nsusu bua lǝ utidi ǝsuǝ .
Nya diǝnnyǝ disuǝyuǝ lǝ asa bua ǝsuǝ . Bomu diǝnyǝ disuǝyuǝ lǝ asa sɛɛ ǝsuǝ .
Lelabi ǝntǝ disi lǝ bofokanɔ ku kusubebe ǝsuǝ nya diǝńyǝ kekleke lǝ bulǝ saa bulǝ ǝsuǝ .
Lelabi ǝmbǝ kasekɔ . Onanto eto kɛnyɛ bulǝkǝ kpe , fɛɛ ekpe ke kalokɔ . Bele akpa akpa bɔtɛyi tsya kpe , fɛɛ biubǝ mi kasekɔ . Kobetete kpe sitinti , fɛɛ ko lefe ebubǝ efe .
Itsyise kobetete ku kɛnyɛ lǝkǝlǝkǝ eto kǝtǝ ka Onanto dítǝ bo , mamflɔ .
Fɛɛ lǝ lesa nǝ lɛflɔ kenke abɔ dibǝǝ , lesa nǝ dimamflɔ ensi ǝmbɔkɛ .
Lefe nǝ minyifo dikpefi , nkǝdi etiki nya mínkanɔ asa kasɔ nya mínkebu disi fe dikpefi . Mɔmɔ wǝ minkabee , ekpefisa nyamfo mensile mɛ kulesa .
Asa nnya boǝnyǝ mɔmɔɔ , iyifo flufluflu fe kase boǝnyǝ lesa lǝ ahuhɔɛ ǝsuǝ . Nya kama fɛ buunyǝ nnya wuee , ǝnǝmi ku ǝnǝmi . Nya lesa nǝ minyi mɔmɔɔ , mankpako mɛ elo . Fɛɛ kamaa , muubǝ nyǝ lesa saa nya yeokpa wuee fe kase Onanto nyi mɛ mɔmɔ kenke .
Sitintii , asakpa ǝtsyǝ ni nnya nkpe mfo . Nya nyamfo ni bofokanɔ ku kusubebe ku lelabi . Fɛɛ nnya nso lǝ nnya nti kenke ni lelabi .
Nyaso bitǝ lǝ lelabi lǝ diyifo lesa nǝ mi utsyuǝ saa lɔɔbɛbɛ kekleke nkǝ lǝ ɔkɛ . Nya bifi mi ǝnǝmi bitǝkǝ lǝ lɛwɔnɔ eto ǝtǝsa ǝsuǝ . Nya ǝtǝsa nnya nso bofe kenke nibǝ lǝ afo Onanto eto ditiki sɛɛ kɛnyɛbulǝkǝ .
Utidi wǝ laatɛyi bele bele , weedi etiki ku betidi , bomu Onanto ni nwǝ weedinko etiki . Itsyise utidi kuutsyuǝ ǝmbɔnɔ nnya kasɔ , nya lǝ etikididi ǝsuǝ waatɛyi asa ketsyi lǝ asakulakula ǝsuǝ ɛyɛ lǝ Onanto eto Lɛwɔnɔ eto ǝsuǝale ǝsuǝ
Fɛɛ utidi wǝ lǝǝlǝkǝ Onanto eto ditiki kɛnyɛ kǝtǝ betidi , waawunsǝ ko mǝ nya waakpe mǝ nya woakpe mǝ nkɛale nya wǝǝyuǝsǝ mǝ utu .
Utidi wǝ laatɛyi bele bele bia eto kasɔ betidi laanɔɔ , wǝ ǝsuǝ ete waawunsǝko . Fɛɛ utidi wǝ lǝtǝkǝ Onanto eto ditiki kɛnyɛ , waawunsǝko bafokanɔfɔ eto ditsyukpǝnǝ kenke .
Iyifo mɔ lelabi lǝ mimblɛ ebofo bele bele bɔtɛyi . Fɛɛ lǝ biofo Onanto eto ditiki kɛnyɛ bulǝkǝ kǝtǝ betidii , yɔɔlɛkɛ itǝ mɛ eso . Itsyise utidi wǝ lǝǝlǝkǝ Onanto eto ditiki kɛnyɛ kǝtǝ betidii , kpe kutǝkǝ eso utidi wǝ laatɛyi bele bele , siankpa utidi utsyuǝ kpe wǝ loofo asa nnya woatɛyi kasɔ bulǝkǝ kǝtǝ mba nti onkpǝ mfo , itǝ lǝ bafokanɔfɔ eto ditsyukpa nǝmǝ lǝ bafo kasɔ bɔnɔ .
Nyamfo esoo , mɔ bayimi , lǝ mbǝ mi ɔflɔ nya minlɛ bele bele bele bia kuutsyuǝ saa laannɔ biɔtɛyii , nte kutǝkǝ ko biunyǝ lǝ nnya esuǝ ? Biembunyǝ kutǝkǝ saa , enso lǝ nlǝkǝ Onanto eto kɛnyɛtsyǝtsyǝ kasɔ ntemi , nye minte mi lesa ǝtsyuǝ , nye minlǝkǝ Onanto eto Ditiki Sɛɛ kɛnyɛ minte , nye minte mi asa ǝtsyuǝ .
Bu abe asa nnya buasɔ nye buefǝ nya ǝsuǝ nkpǝ lembǝ fe kakpatsyaku nye osanku nya lembofo ǝsǝ bufǝ lǝ nnya kosate ǝsuǝ . Ntsyǝ yuutǝ bǝ utidi utsyuǝ ebɔnɔ lǝ ote kusǝ ko banlɛ bufe lǝ utidi wǝ leefe kakpatsyaku nye osanku ǝmfó , amfo nnya bufǝ kukɔnɔ bǝ lǝ afo kusǝ komǝ eto ɔkɔɛ bɔnɔ wuee ketsyǝ lekpo ?
Nya lǝ utidi wǝ leefe kakpatsyaku amfo ke bufǝ kakpadi asa nyamǝ kukɔnɔɔ , ntsyǝ yuutǝ bǝ betidi fo ǝsuǝ bumuǝ itǝ lema ?
Nko ke ete ini bǝ utidi di etiki lǝ sele sitsyuǝ ǝsuǝ sia betidi lembofo lesa nǝ woatɛyi kasɔ bɔnɔ . Bomu wuubǝ uyifo fe ufiebi wǝ lénya údufǝ lǝ difule ǝsuǝ , nya kasɔnɔnɔ lǝmbǝ .
Bele kpǝ kpe lǝ kawunsiǝ , sele kusitsyuǝ saa ǝmbǝ sia lǝmbǝ kasɔnɔnɔ .
Fɛɛ lǝ utsyuǝ annɔ sele sia maatɛyi eto kasɔɔ , ete mfiani ɔfɔ lǝ wǝ ɔflɔ , nya wǝ tsya áfiani ɔfɔ lǝ mɔ ɔflɔ .
Se ǝnǝmi lɛsɛ mi lǝ Lɛwɔnɔ eto ǝtǝsa bofo ǝsuǝǝ , bitǝ lǝ ǝnǝmi lǝ ɛsɛ mi lǝ befo ǝtǝsa nnya lɔɔwunsǝko bafokanɔfɔ eto ditsyukpa nǝ luunǝ mǝ isuko sɛtɔ enso .
Nya utidi wǝ laatɛyi bele bele , ele bǝ ɔtɔ Onanto lǝ utǝ wǝ ǝtǝsa bǝ lǝ ofo nnya woatɛyi kɛnyɛbulǝkǝ .
Itsyise lǝ nyɛ lǝ kusu komfo ǝsuǝ nto ola , mɔ lɛwɔnɔ ete nlɛ olaa , fɛɛ inni lǝ mɔ nsusu ǝsuǝ .
Nyaso be ele bǝ nyifo ? Mooto ola ku mɔ lɛwɔnɔ kekleke , fɛɛ mooto ola ku mɔ nsusu tsya . Nya muusǝ ǝsǝ ku mɔ lɛwɔnɔ , fɛɛ ǝsǝ nnya muusǝ ebutsyi taa mɔ nsusu kemiǝ tsya .
Nya lǝ ǝńyǝ alɛ Onanto ani bɔsɔ itsyi lǝ fǝ lɛwɔnɔ ǝsuǝ kee , ntsyǝ yuuyifo fɛ utidi wǝ ńyǝ fǝ lǝ akɔ mfo lɔɔnɔ lesa nǝ fanlɛ bɔtɛyi fɛ wɔɔtɛyi nkǝ fǝ olatoto lǝ ibǝ itǝ fe kase fanlɛ Onanto ani bɔsɔ se woannɔ lesa nǝ fanlɛ bɔtɛyi mfó ?
Nya lǝ fǝ ani nnya faasɔ Onanto alɛkɛ kula tsya , betidi bamba embunyǝ kutǝkǝ saa betsyiko lǝ nnya ǝsuǝ .
Maasɔ Onanto ani bǝ meedinko Onanto etiki lǝ bele bele ǝsuǝ enso mi nti eto utsyuǝ saa .
Fɛɛ lǝ bo katsyakɔɔ , moola miǝ maatɛyi etiki anɔ nnya eto kasɔ betidi lɔɔnɔ lǝ mfi nnya nte betidi asa enso bǝ nkǝdi etiki kpǝ lǝ bele bele ǝsuǝ sia betidi laannɔ kasɔ .
Mɔ bayimi , bienyifo mi ǝsuǝ fe bekpefi lǝ mi disibubu ǝsuǝ . Bomu biyifo mi ǝsuǝ fe beninǝ lǝ mi disibubu ǝsuǝ . Fɛɛ lǝ abua eto esu ǝsuǝǝ , biyifo mi ǝsuǝ fe bekpefi seka .
Nya lǝ Awɔnisa Kɛnkɛ eto Kukue ǝsuǝǝ , Boanto Onanto átɛyi nkǝ , “ Muudi etiki ku mɔ Kusǝ eto betidi ɛyɛ lǝ betidi ba laatɛyi bele bele ǝsuǝ . Nya muudi etiki ɛyɛ lǝ bafɔ eto kɛnyɛ ǝsuǝ , Fɛɛ bembutsyue mɔ ɔkɔɛ koto . ”
Nyaso bele bele bɔtɛyi eyifo lesatsyuǝ bulǝkǝkate manfokanɔfɔ fɛɛ inni itǝ bafokanɔfɔ . Fɛɛ Onanto eto ditiki kɛnyɛ bulǝkǝǝ , nnya ni lesa nǝ muufi nte bafokanɔfɔ asa nnya inni itǝ mamfokanɔfɔ .
Lǝ nyamfo esoo , lǝ bafokanɔfɔ kenke eto utsyuǝ saa etsyiko etiki budi lǝ bele bele ǝsuǝ nya utidi utsyuǝ bamba kpe mfo lǝ mi nti nye betidi ba mamfokanɔfɔ nkpe mi lǝ ntii , biǝnyǝ biǝ bɔɔtɛyi bǝnkǝ disi abia mi fe bebuki ?
Fɛɛ lǝ mi nti eto utsyuǝ saa eyifo Onanto eto Unyɛlǝkǝtidi nya utidi bimba nye utidi wǝ mamfokanɔnyǝ utsyuǝ ǝbǝ údufǝ lǝ mi ntii , wuunyǝ wǝ lebua utsyuǝ lekpo ɛyɛ lǝ lesa nǝ wɔanɔ eso . Asa nnya woanɔ eboté wǝ nkǝ Onanto ebokponko wǝ lekpo .
Nya wǝ kosate ebulǝkǝ asa nnya lɛbiɔ enkpe lǝ wǝ lǝ lekple nya woobokosǝ ǝsuǝ kasɔ ɔtɛsǝ Onanto ɔtɛyi nkǝ , “ Sitinti , Onanto kpe mi lenti ! ”
Mɔ bayimi , nla miǝ matɛyi lesatsyuǝ nǝ nkpe lǝ nyamfo ǝsuǝ lǝ mi disikakpekɔ . Lǝ betsya biǝ biato olaa , utsyuǝ kpe kusǝ ko waala nkǝ wǝǝsǝ , nya utsyuǝ kpe lesatsyuǝ waala nkǝ waate . Nya utsyuǝ tsya ala nkǝ wǝǝlǝkǝ Onanto eto lesatsyuǝ ote . Nya utsyuǝ tsya kpe kɛnyɛ lǝ bele bele ǝsuǝ , nya utsyuǝ tsya ala nkǝ wǝǝlǝkǝ asa nyamfo kasɔ . Fɛɛ bebe biǝ biyifo asa nyamfo kenke bǝ ɛwunsǝko bafokanɔfɔ eto ditsyukpa nǝmǝ .
Lǝ utsyuǝ kpe kɛnyɛ kǝtsyuǝ ka ola nkǝ waatɛyi lǝ bele bele ǝsuǝǝ , utidi fe inuǝ nye itsyǝ hã te ele bǝ bedi etiki nnya nkpe mǝ ɔni , ɔni . Nya ele bǝ bǝnyǝ uti bamba wǝ tsya luulǝkǝ asa nyamǝ bátɛyi mfó eto kasɔ .
Nya lǝ mba mfó wǝ luulǝkǝ nnya kasɔɔ , utidi wǝ nlɛ etiki mfó , ele bǝ ɔyɛ lǝ wǝ ku Onanto hã lǝ bedi etiki lǝ bǝtsyuǝ ǝsuǝ .
Betidi inuǝ nye itsyǝ ba lefo etiki ǝtsyuǝ itsyi lǝ Onanto ɔflɔ ebefo kɛnyɛ bulǝkǝ katɛyi nnya le mba dibu lǝ bedufǝ lǝ nyamfo ǝsuǝ babe kukɔnɔ .
Nya lǝ mba nkpe lǝ katsyakɔ mfó eto utsyuǝ áfo kɛnyɛ ketsyuǝ itsyi lǝ Onanto ɔflɔɔ , ele bǝ utidi wǝ nlɛ etiki budi mfo yɛ wǝ etiki nnya ɔnlɛ budi lǝ utǝ utidi ǝmǝ kusu .
Mimblɛ kenke ebofo mi kɛnyɛ ka bɛnyɛnko bɔtɛyi ɔni ɔni itǝ bǝ utsyuǝ saa ebofo lesatsyuǝ nnya lookpe wǝ ǝsuǝale .
Betidi ba lǝǝlǝkǝ Onanto eto ditiki kɛnyɛ aafo ǝsuǝ bunwǝ kalɛ lǝ etiki nnya budi ǝsuǝ .
Itsyise Onanto aala nkǝ buyifo asa lǝ kusu ku diyuǝ ǝsuǝ . Kase seka inte lǝ Onanto eto bafokanɔfɔ eto etsyukpa kenke ntii ,
ele bǝ besio di kãã lǝ bafokanɔfɔ eto katsyakɔ . Bomuu , ele bǝ babokosǝ mǝ ǝsuǝ kasɔ fe kase Onanto eto kɔfi laate . Nya bǝmbǝ kusu bǝ lǝ bedi etiki .
Nya lǝ bala bǝ baatɔ lesatsyuǝ eto kasɔ banɔɔ , mǝ bǝsǝ ele bǝ batɔ lǝ mǝ ayo . Itsyise iyifo afanisa bǝ usio ńyǝ ukedi etiki lǝ bafokanɔfɔ eto katsyakɔ .
Nye , bɔtɛyi bɛnlɛ bǝ mi ɔflɔ Onanto eto ditiki nǝmǝ dítsyi dibǝǝ ? Nye mi ɔflɔ ete ditiki nǝmǝ díbǝ leyoo ?
Lǝ mi nti eto utsyuǝ eebu nkǝ Onanto eto unyɛlǝkǝtidi unii , nye okpe Lɛwɔnɔ eto ǝtǝsaa , ele bǝ ibǝ bǝ ote nkǝ , nya minlɛ bɔwɔni kǝtǝ mi eyifo kɔfi itsyi lǝ Onanto ɔflɔ .
Nya lǝ utidi ǝmǝ áni ditiki nǝmfoo , ele bǝ mi tsya ni wǝ .
Nyaso , mɔ bayimi , bifi mi kusubebe kenke bitǝkǝ lǝ Onanto eto ditiki kɛnyɛlǝkǝlǝkǝ ǝsuǝ . Fɛɛ bienti mba laatɛyi bele bele kusu .
Nyaso ele bǝ biyifo lesa saa lǝ kusu sɛɛ ǝsuǝ .
Mɔ bayimi , mɔmɔɔ , nla miǝ bekloma ditiki sɛɛ nǝ mímboko mi béfo . Ditiki nǝ béfo bɛnɔ nya bińyǝ lǝ ni ǝsuǝ kekleke lǝ bofokanɔ ǝsuǝ .
Nya nyamfó ni ditiki sɛɛ nǝmǝ ku ni letsya nǝ mímbe míntǝ mi nɛ . Ditiki nǝ mǝ ebutǝ mi nkpǝ lǝ bɛlɛ ni kekleke , le inni nko mi bofokanɔ eyifo ebimba .
Lesa nǝ mímfo mintsyiko Boanto Onanto ɔflɔɔ , ni ke mímfi míntǝ mi nɛ . Nya nyamfo ni lesa nǝ mímfo ku koya kpǝ enso kenke bǝ Kristo ǝkpǝ lǝ bo abua eto disi fe kase báwɔni bákpe lǝ Awɔnisa Kɛnkɛ eto Kukue kemiǝ .
Nya bébikǝ wǝ , nya Onanto létakasǝ wǝ utsyiko ɔkɔmǝ óboko nkpǝ lǝ eyi ǝtsyǝ eto kama , nya ubǝ unsi lǝ nkpǝ fe kase bawɔni bákpe lǝ Awɔnisa Kɛnkɛ eto Kukue ǝsuǝ .
Nya ulǝkǝ ǝsuǝ óte Petro ku batɔnkpe lefosi inuǝ bamǝ .
Nyamfo eto kamaa , wǝǝlǝkǝ ǝsuǝ óte mba ditǝkǝko wǝ ba eso betidi lofa anɔ lǝ lefe ditsyuǝ ǝsuǝ . Nya mǝ nti eto bǝtsyuǝ kpǝ si besi nkpǝ mmi , ite bǝ mǝ bǝtsyuǝ ébukpǝ koko .
Nya nyamfo eto kamaa , úlǝkǝ ǝsuǝ óte Yakobo ku batɔnkpe bamǝ kenke .
Nya lǝ kalosǝkɔɔ , úlǝkǝ ǝsuǝ óte mintsya , mɔ nte fe utidi wǝ bále lǝ lefe nǝ dímanyo ǝsuǝ .
Itsyise mɔ ni batɔnkpe kenke nti eto nwǝ nso bɔfɛ . Nya mǝńyǝ ntǝ bǝ bakpo mɛ bǝ ɔtɔnkpe kulaa tsya , etsyise ntǝkǝko Onanto eto bafokanɔfɔ eto ditsyukpa kama nte mǝ ohiã .
Fɛɛ ɛyɛ lǝ Onanto eto lefonǝ esoo , nyifo utidi wǝ mini mmi . Nya wǝ lefonǝ eto asa nnya útǝ mɛ , ǝbǝ kutǝkǝ . Nya mínyifo keyifo kekleke enso batɔnkpe bamba ba ǝsuǝ kulaa betidi dífi ǝnǝmi bǝtǝkǝ nya inni lǝ mɔ ǝsuǝale ǝsuǝ . Bomu lǝ Onanto eto ǝsuǝale nya lɛwunsǝko mɛ mímfo nyamfo buyifo .
Nyaso lǝ mɔ ni lɛtɛyi mi lesaatsyuǝ o-o , nye mǝ lɛtɛyi mi o-o , lesa lɔni nǝmǝ ete bɔnlɛ bɔtɛyi nɛ . Nya nyamfo ni nnya béfo bɛnɔ nɛ .
Mɔmɔ se bɔnlɛ bɔtɛyi boǝ Onanto átakasǝ Kristo úńyǝnsǝ utsyiko ɔkɔmǝ úbǝ nkpǝǝ , beso ini bǝ mi bǝtsyuǝ lɛ bɔtɛyi nkǝ , Onanto ensiembotakasǝ bǝkpǝnkpǝ utsyiko ɔkɔmǝ oboko nkpǝ bio ?
Lǝ nko ini sitintii , nyalɛ Onanto mántakasǝ Kristo utsyiko ɔkɔmǝ óboko nkpǝ .
Nya lǝ Onanto mántakasǝ Kristo utsyiko ɔkɔmǝ úbǝ nkpǝ sitintii , nyalɛ nnya letsyabebe ǝmbɔkɛ kutǝkǝ itǝ mi . Nya mi bofokanɔ tsya eyifo bimba .
Nya nte lesa nǝ nsi lookpe bo nkɛale lǝ lefe nǝ eto lefe inni sidia bɔnlɛ bɔtɛyi lǝ Onanto ǝsuǝ boǝ ótakasǝ Yesu utsyiko ɔkɔmǝ úbǝ nkpǝ . Fɛɛ lǝ sitinti ini bǝ bǝkpǝnkpǝ aantaka ketsyi ɔkɔmǝ kǝbǝ nkpǝǝ , nyalɛ wátakasǝ Yesu utsyiko ɔkɔmǝ .
Nyaso lǝ sitinti ini bǝ baatakasǝ bǝkpǝnkpǝ ketsyiko ɔkɔmǝ , nyalɛɛ , bete biǝ wantakasǝ Yesu utsyiko ɔkɔmǝ óboko nkpǝ .
Nya lǝ Onanto mántakasǝ Yesu utsyiko ɔkɔmǝ sitintii , nyalɛ mi bofokanɔ ǝmbǝ kutǝkǝ saa , nya bisi benkpe lǝ mi abua ǝsuǝ .
Nya kasɔ ni bǝnkǝ mba léfo Kristo bánɔ ba díkpǝ tsya ánya .
Nya lǝ kawunsiǝ kamfo eto nkpǝ eso ete bufi bo kusubebe butǝkǝ lǝ Kristo ǝsuǝǝ , nyalɛ bo nkpǝ kpe kaminsǝ enso lǝ kawunsiǝ kenke eto betidi nti .
Fɛɛ ɔnukualɛ ini bǝnkǝ Onanto átakasǝ Kristo utsyiko ɔkɔmǝ . Nya wǝ ni utidi tutɛ wǝ létaka utsyi ɔkɔmǝ lǝ bǝkpǝnkpǝ nti nnya nlɛ bo uyi bose nkǝ mba kenke díkekpǝ si bootaka .
Itsyise fe kase ukpǝ lɛyɛ lǝ utidi ɔni ǝsuǝ úbǝ kawunsiǝ , nko ke ini bǝ bekpǝnkpǝ ebotaka betsyi ɔkɔmǝ ɛyɛ lǝ utidi ɔni hã ǝsuǝ nɛ .
Fe kase betidi kenke ɛyɛ lǝ Adam ǝsuǝ lǝǝkpǝ se beyifo lɔni ku wǝ esoo , nko ke ini tsya bǝ Onanto ebotakasǝ betidi ba díkekpǝ kenke bǝ lǝ bǝbǝ bǝsiǝ nkpǝ ɛyɛ lǝ mǝ lɔniyifoyifo ku Kristo eso .
Fɛɛ Onanto ebotakasǝ utsyuǝ saa wǝ nsi nkpǝ lǝ kusu ko Onanto kosate ditsyue utsyǝ ǝsuǝ . Nya Kristo ni ututɛ . Nya lǝ lefe nǝ luubǝ bio ǝsuǝǝ , mba dífi mǝ ǝsuǝ bǝtǝ Kristoo , mǝ usi wootakasǝ uńyǝnsǝ nɛ .
Lǝ nnya kamaa , kalosǝkɔ ebubǝ . Nya Kristo ebɔtsylɔsǝ lɛwɔnɔ eto ǝsuǝale saa , betidi ba nsi lǝ ndikɔ ndikɔ kɛnyɛ ku mba nkpǝ lɛwɔnɔ eto ǝsuǝale saa eto okle . Nya Kristo luufi sekakedikɔ siamǝ okpe lǝ Onanto wǝ ni Anto eto ani .
Itsyise ele bǝ Kristo di seka isu ese lefe nǝ Onanto luufi wǝ balo kenke okpe lǝ Kristo eto akpa kalɔ .
Nya olo fɛfɛ wǝ eto ditsyǝbi wɔɔtsylɔsǝ ni ukpǝ .
Itsyise Awɔnisa Kɛnkɛ eto Kukue átɛyi nkǝ , “ Onanto éfi asa kenke ókpe lǝ wǝ akpa kalɔ . ” Nya ekpa wuee bǝ lǝ bátɛyi bǝ asa kenkee , nyamfo anlɛ bote bǝ Onanto wǝ dífi asa nyamfo ókpe lǝ Kristo eto akpa kalɔ tsya bébu wǝ bakpe lenti .
Nya lǝ lefe nǝ Onanto difi asa nnya kenke ókpe lǝ Kristo kalɔ ólesǝǝ , wǝ Kristo wǝ ni Onanto Eto Ubi ǝmǝ ebufi wǝ ǝsuǝ okpe lǝ Onanto ǝmǝ eto kalɔ bǝ lǝ Onanto lǝ udi seka lǝ asa nnya kenke ǝsuǝ .
Mɔmɔɔ , itsyi lǝ betidi ba laafo ntuflǝsǝflǝsǝ eto lekpa ǝsuǝ , lǝ betidi ba díkekpǝ koko eto disi , be ni diyifobi nǝmǝ eto kasɔ ? Nya be nkpe lǝ nnya ǝsuǝ ? Lǝ sitinti ini fe kase bǝtsyuǝ laatɛyi bǝnkǝ bensiembotakasǝ bǝkpǝnkpǝ bǝbǝ nkpǝǝ be ini eso ele bǝ bǝflǝsǝ betidi bamǝ ntu lǝ mba díkekpǝ bafe eto disi ?
Nya bo mba ni batɔnkpe tsya nkpǝ ? Beso bo tsya eto nkpǝ nkpe lǝ bulǝ ǝsuǝ lefe saa ?
Mɔ bayimi , ukpǝ eto bulǝ tǝkǝko mɛ diyi saa nǝ kale disiǝ ! Nya maabesǝ ǝsuǝ kato kǝtǝ ukpǝ lǝ mi disi itsyi lǝ kase buyifo bani ku Bonamute Kristo Yesu eso . Nyaso mǝǝlǝkǝ nyamfo kate wuee nɛ .
Fɛɛ lǝ kawunsiǝ kamfo eto nsusu ǝsuǝ eso ete mínkpɔ ku betidi ba nte fe bebutubuki lǝ Efesoo , be ni kutǝkǝ ko mínyǝ lǝ nnya ǝsuǝ ? Nya lǝ betidi ensiembotaka betsyi ɔkɔmǝ bǝbǝ nkpǝ sitintii , nyalɛ biyi biǝ iyifo fenkǝ , buyifo fe kase lekpa ditsyuǝ nlɛ bɔtɛyi nkǝ , “ Bitǝ lǝ budi lǝ bunǝ , itsyise kusɛ ete boǝ bǝkpǝ nɛ . ”
Biǝntǝ lǝ bawɛ mi bakpe . Sɛyɛtsyuǝ bua eto betidi aabiasǝ ditsyǝbi sɛɛ eto ole .
Bisinkli bifi nsusu lǝ asa sɛɛ buyifo ǝsuǝ , lǝ bɛyɛ asa bua buyifo . Nlɛ mi etiki budi wuee bǝ lǝ kofani lǝ kɔlɛ mi , itsyise mi bǝtsyuǝ enyi Onanto .
Utsyuǝ ebɔtɔ nkǝ , “ Ntsyǝ bunsi bootakasǝ bǝkpǝnkpǝ nya ntsyǝ boosinkli bǝbǝ bǝsiǝ nkpǝ ? Nya nte ǝsuǝ nnya eto okle lɔɔkɛ mǝ ? ”
Mi betidi eto bamumu ! Lǝ ato diyibibi lǝ kasɔɔ , dienkǝ kafiani lesa nǝ nkpe nkpǝ lǝ díembu lǝ sitǝ ǝsuǝ .
Nya lesa nǝ bétoo , edisa eto dibibi ete yeedi fe lentabi nye edisa ǝtsyuǝ eto dibibi ete dini . Nya inni lesa nǝmǝ eto uyibi ni nnya bífi békpe lǝ kasɔ fɛ diabe .
Onanto ǝtǝ diyibibi nǝmǝ ditsyǝbi nǝ ke woala . Wǝǝtǝ diyibibi saa ku ni uyi eto okle nǝ lɛlɛkɛ itǝ ni .
Nya asa nnya kenke nkpe nkpǝǝ , ǝtsyuǝ saa ku nnya ǝsuǝ eto sinǝ . Betidi eto ǝsuǝ eto sinǝ kpe lete . Nya nko ni bebuki tsya eto ǝsuǝ eto sinǝ nɛ . Baklɔbɛ tsya eto ǝsuǝ eto sinǝ kpe lete nya ketu eto sinǝ tsya ǝsuǝnkpe lete .
Kato eto asa kpe . Nya kasɔ mfo eto asa tsya nkpe . Asa nnya nkpe kato eto ǝsuǝ eto bɔnɔ bobe kpe lete lǝ nnya nkpe lǝ kasɔ mfo eto ǝsuǝ eto bɔnɔ bobe .
Kofe ku ko diyǝndebi ku kofande tsya eto diyǝndebi nkpe lete . Nya befandebi tsyaa , mǝ diyǝnde kpe lete . Nya lǝ befandebi nti kulaa tsyaa , letekɛkɛ kpe lǝ mǝ diyǝndebi ǝsuǝ .
Nko ke yuutsyǝ lǝ lefe nǝ Onanto lootakasǝ bǝkpǝnkpǝ utsyiko ɔkɔmǝ nya boosinkli bǝbǝ bǝsiǝ nkpǝ nɛ . Lǝ bebikǝ utidi eto sinǝǝ , siyifo lesa nǝ luubu ebia . Nya lǝ batakasǝ wǝ baboko nkpǝǝ , weensi embukpǝ .
Lǝ bebikǝ wǝǝ , weensiannɔ bobe nya wǝǝyuǝ . Nya lefe nǝ bátakasǝ wǝ betsyiko ɔkɔmǝǝ , woanɔ bobe nya woakɛ ǝsuǝale .
Lefe nǝ bebikǝ wǝǝ , uyifo kawunsiǝ eto ǝsuǝ eto sinǝ sia díkpǝ . Nya lǝ batakasǝ wǝ baboko nkpǝ , uyifo lɛwɔnɔ eto ǝsuǝ . Lǝ kawunsiǝ eto ǝsuǝ kpee , nyalɛ bete biǝ lɛwɔnɔ kemiǝ eto ǝsuǝ tsya kpe .
Itsyise ekpe lǝ Awɔnisa Kɛnkɛ eto Kukue ǝsuǝ bǝ , “ Utidi tutɛ wǝ ni Adam , Onanto uni diyifo wǝ nya útǝ wǝ nkpǝ fe kawunsiǝ eto utidi . ” Nya Adam fɛfɛ ǝmfoo , wǝ ni Lɛwɔnɔ nǝ lǝǝtǝ nkpǝ nɛ .
Inni lɛwɔnɔ nǝ nkpe lǝ bo lǝǝtǝ boeyifo asaa , laatɔ . Bomu ǝsuǝ eto sinǝ laatɔ̃ . Nya kama fɛ lɛwɔnɔ nǝ nkpǝ kemiǝ lǝǝlǝkǝ .
Adam tutɛ wǝ Onanto díyifoo , úlǝkǝ wǝ utsyiko sitǝ ǝsuǝ . Nya Adam nuǝfǝ alɛ , kato utsyi úbǝ .
Nya betidi ba nkpe lǝ kasɔ mfoo , mǝ eyifo fe utidi wǝ bulǝkǝ betsyiko lǝ kasɔ eto sitǝ hã ǝsuǝ . Nya mba beyifo itǝ katoo , mǝ tsya eyifo fe utidi wǝ ditsyi katoo , úbǝ .
Fe kase bunte fe utidi wǝ lɛbɔ utsyi lǝ kasɔ mfo eto ditsyǝbii , nko ke ini bǝ utidi wǝ ditsyi kato ubǝǝ , ebutǝ nkǝ bofo wǝ ditsyǝbi nɛ .
Mɔ bayimi , nyamfo eto kasɔ lǝkǝlǝkǝ ni bǝnkǝ lesa nǝ ni ǝsuǝ eto sinǝ ku kɔtɔɔ , ǝmbofo kedikɔ bunyǝ lǝ Onanto eto sekakedikɔ . Nya lesa nǝ laabiaa , embofo kedikɔ bunyǝ lǝ lesa nǝ laambia ǝsuǝ .
Bɛnɔ akulasa nyamfo . Inni bomblɛ kenke luukpǝ . Fɛɛ lǝ bǝfǝ kakpatsyaku fɛfɛɛ , bɔɔtsyi bomblɛ eto ditsyǝbi bawuninsǝ . Nya wuuyifo nnya nko lǝ dinǝmisɔsɔ lɔni kplo ǝsuǝ . Itsyise lǝ kakpatsyaku fɛfɛ ǝfǝǝ , Onanto ebotakasǝ bǝkpǝnkpǝ ɔboko nkpǝ itǝ bensiembukpǝ kulefe . Nya woofloma bo ditsyǝbi kenke .

Itsyise lesa nǝ labiaa , ele bǝ lefloma ku nǝ lambia lǝ dibǝ lefo lǝ nǝ labia eto kɛnyɛ . Nya lesa nǝ lǝǝkpǝ tayaa , woofloma ni lǝ nǝ lǝǝnkpǝ lǝ dibǝ lefo lǝ ni kɛnyɛ .
Nyaso lǝ asa nyamfo ǝbǝ itǝ nko nya baafloma asa nnya laabia isu nnya lensiambiaa , nyalɛ Awɔnisa Kɛnkɛ eto Kukue eto etiki nnya nlɛ bɔtɛyi nkǝ , “ Bátsylɔ ukpǝ eto ditsyǝbi butǝkǝ wǝ kato ! ” ǝbǝ itǝ nko sitinti .
Nya báwɔni tsya balɛ bɔtɛyi bǝnkǝ , “ O Ukpǝ , sieti fǝ ǝsuǝale nyamǝ nte ? Nya se fǝ ǝsuǝale eto obé ǝmǝ faata bo nte ? ”
Ukpǝ ǝǝnyǝ ǝsuǝale nya woata bo obé ɛyɛ lǝ lebuayifoyifo eso . Nya ǝsuǝale nnya lebua lǝǝnyǝ etsyi lǝ kɔfi ǝsuǝ .
Fɛɛ boasɔ Onanto ani . Wǝ uni ditǝ nkǝ butǝkǝ lebua kato ɛyɛ lǝ Bonamute Yesu Kristo ǝsuǝ !
Nyaso , mɔ bayimi lala , bińyǝ kekleke , biǝntǝ disi . Nya bińyǝ kekleke lǝ Bonamute eto keyifo ǝsuǝ lefe saa . Itsyise biyi biǝ kulesa ǝmbǝ bǝ biuyifo ni lǝ Bonamute Yesu eto keyifo ǝsuǝ ka luuyifo kebimbale .
Mɔmɔɔ , bɛwɔni mɛ lesatsyuǝ itsyi lǝ atabi nnya bela biǝ biako lǝ bifi bisu bɛwunsǝko Onanto eto betidi ba nkpǝ lǝ Yudea eto kasɔ ǝsuǝ . Nya ɛlɛkɛ bǝ biyifo nya eto okle míntɛyi Galatiafɔ eto bafokanɔfɔ miǝ beyifo .
Nya lǝ Kɔsida saa Kɔsida eto diyi ǝsuǝǝ , ele bǝ utsyuǝ saa muǝ ǝsuǝ utsyǝ ku lesa nǝ woofo boko itsyi lǝ lesa nǝ ofo bunyǝ ǝsuǝ bǝ yembusu iyifo bǝ bako oko ǝmǝ lekolɛwɛ lǝ lefe nǝ mínkǝ míndufǝ mi ɔflɔ mfó .
Nya lǝ mbǝ ndufǝǝ , mɔɔwɔni kukue nkpe lǝ betidi ba bilǝkǝ lǝ kɔni , ko boofi balɛ bayɛnko ku mi ǝtǝsa nnya befi bantɔnko lǝ Yerusalem .
Nya lǝ ɛlɛkɛ bǝ mintsya suu , nyalɛ bonko mǝ ebɔyɛ busu .
Mɔɔyɛ Makedonia fɛ mooyo mi ɔflɔ , itsyise ele bǝ nyɛ mfó fɛ lǝ mbǝ .
Iyifo mɛ fe muudi eyi asiani lǝ mi ɔflɔ mfó . Ditsyuǝ mɔɔkɛ lǝ mi ɔflɔ ku lɛyɔ lefe . Lǝ nnya kamaa , biɔwunsǝko mɛ lǝ mɔ kusuyɛyɛ ǝsuǝ kesu kaka ke elǝ bǝ nsu .
Manla miǝ maakpɔ mbǝ nyɛ mi ɔflɔ ete . Bomuu , moola miǝ maakɛ lǝ mi ɔflɔ itǝ lefe sɛkɛ ditsyuǝ lǝ Bonamute ǝtǝ mɛ kusu nko .
Mɔɔkɛ lǝ Efeso mfo isu ese lǝ Pentekoste eto diyi ǝsuǝ .
Kusu sɛɛ asini mɛ tinti lǝ mfó , bǝ nyifo keyifo ka nkpe kutǝkǝ tinti , ite bǝ betidi ba ńyǝ mɛ lǝ ǝsuǝ fui itsyi lǝ keyifo ka meeyifo ǝsuǝ eso .
Lǝ Timoteo ǝbǝ udufǝ mi ɔflɔɔ , bebe biǝ befo wǝ kukɔnɔ . Itsyise Bonamute eto keyifo tsya ete ɔnlɛ buyifo fe mɔ ke .
Yanle bǝ mi kuutsyuǝ saa ńyǝ wǝ lǝ ǝsuǝ ubu wǝ sikpefi . Bomu befo wǝ , lǝ bɛwunsǝko wǝ bǝ lǝ wǝ kusu bɔyɛ ǝsuǝ ku diyuǝ bǝ lǝ usi usinkli ubǝ mɔ ɔflɔ buɛɛ . Itsyise nlɛ wǝ kusu bobe miǝ wǝ usinkli ubǝ ku bo bayimisani lefo banɔ .
Mɔmɔɔ itsyi lǝ bɔyimi Apolo eto etiki ǝsuǝǝ , mbɔlɛ wǝ kola kekleke miǝ ubǝ mi ɔflɔ ku wǝ bayimi bǝtsyuǝ . Fɛɛ woantɔnɔ tɔ nkǝ wǝǝbǝ lǝ lefe nǝmfo ǝsuǝ tɔ . Fɛɛ mfo nnɔ miǝ lǝ lefe ǝtǝ wǝ kusu koo , wuubǝ .
Bitǝkǝ ǝnǝ , lǝ bińyǝ kekleke lǝ mi bofokanɔ ǝsuǝ . Bekpe utu lǝ binyǝ kekleke .
Nya biyifo mi keyifo saa ku lelabi .
Biyi Stefana ku wǝ diyo eto betidi . Mǝ ni betidi tutɛ ba lɛtsyi bawuninsǝ báfo bánɔ lǝ Akaia eto kasɔ eto lekpake mfó . Nya béfi mǝ ǝsuǝ bǝtǝkawunsǝko mba eto ǝsuǝ bákpasǝ . Mɔ bayimi , nlɛ mi lekpakpa minkǝ
bitǝ kusu faa batɔnkotɔnko bamfo ku babamba ba laawunsǝko mǝ lǝ mǝ keyifo lǝ batɔnko mi .
Yiafo mɛ disuǝyuǝ bǝ Stefana ku Fortunato ku Akaiko ǝbǝ bedufǝ , nya eyifo mɛ fe mi ini minyǝ .
Bǝtǝ bǝ insi nyǝ ǝsuǝale fe kase bákpe mi ǝsuǝale . Nya betidi bamfo eto oklee , inyǝ bǝ bitǝ mǝ dibu sitinti nɛ .
Bafokanɔfɔ ba nkpe lǝ Asia eto kasɔ eto lekpake mfo kenke bǝ bǝǝsiǝsǝ mi ! Akwila ku Priskila ku mǝ mbaa laatsya lǝ mǝ diyo bǝ bǝǝsiǝsǝ mi kukɔnɔ lǝ Bonamute eto diye ǝsuǝ .
Bo bayimi ba nkpe mfo kenke bǝ bǝǝsiǝsǝ mi o-o ! Bɛbuta bǝtsyuǝ lǝ bisiǝsǝ bǝtsyuǝ fe bayimi lala .
Mɔ , Paulo kosate , dífi mɔ kɔni minlɛ nyamfo bɔwɔni kǝsiǝsǝ mi .
Utsyuǝ saa wǝ laanla Bonamutee , yoole wǝ lǝ ǝsuǝ . O Bonamute , bǝ !
Bonamute Yesu eto lefonǝ lǝ disiǝko mi .
Mfi mɔ lelabi tinti nlɛ mimblɛ kenke butǝ lǝ Kristo Yesu eto diye ǝsuǝ . Ibǝ itǝ .
Mɔ , Paulo , wǝ ɛyɛ lǝ Onanto eto lelabi ǝsuǝ mimfiani Bonamute Yesu Kristo eto ɔtɔnkpee , mɔ ku bo ɔyimisani Timoteo nlɛ kukue komfo bɔwɔni kǝtǝ mi , Onanto eto bafokanɔfɔ eto ditsyukpa nǝ nkpe lǝ Korinto ku betidi ba kenke Onanto eto betidi lǝ Akaia eto kasɔ kenke .
Bɔlɛ bɔtɔ boǝ Boanto Onanto ku Bonamute Yesu Kristo eto lefonǝ ku diyuǝ lǝ disiǝko mi .
Bitǝ lǝ bufi atɛsɛ butǝ Onanto wǝ ni Bonamute Yesu Kristo eto Anto . Wǝ ni anto wǝ lǝǝnyǝ bo kaminsǝ , nya woawunsǝko bo .
Waamansǝ bo lɛkɔ lǝ bulǝ saa bo leetu bo , itǝ bǝ lǝ bo tsya lǝ bofo bo bǝtsyuǝ bɔwunsǝko lǝ mǝ bulǝ saa kǝmiǝ . Nya fe kase Onanto laawunsǝ ko boo , nko ke ele bǝ bo tsya wunsǝko bo betidi ba nlɛ kanyi bunyǝ nɛ .
Itsyise fe kase boǝnyǝ kanyi kpǝ fe nka eto okle Kristo tsya dínyǝǝ , nko ke ini bǝ lǝ bo lɔniyifoyifo ku Kristoo , Onanto tsya laamansǝ bo lɛkɔ sitinti nɛ .
Lǝ báte bo ohiãa , báte bo ohiã bǝ lǝ Onanto lǝ omansǝ mi lɛkɔ , lǝ ofo mi lǝ nkpǝ . Lǝ bámansǝ bo lɛkɔɔ , bámansǝ bo lɛkɔ itǝ lǝ Onanto lǝ omansǝ mi lɛkɔ bǝ lǝ befo buńyǝ kekleke lǝ mi kanyinyǝnyǝ kamfo eto okle ǝsuǝ fe kase bo tsya leeyifo lǝ kanyinyǝnyǝ kamfo eto okle seka kǝmiǝ .
Kulesa saa embofo bo kusubebe lǝ mi disi butinkǝsǝ , itsyise fe kanyi ka biǝnyǝ fe bo ke sekaa , nko ke Onanto loomansǝ mi lɛkɔ fe kase úkamansǝ bo tsya lɛkɔ seka .
Bayimi , bola boǝ bete bulǝ bo eto okle dítu bo lǝ Asia eto kasɔ kukɔnɔ . Kanyi ka búnyǝ ákɛ ale itǝ bo tinti itǝ bǝ bóensibe kusu boǝ bɔɔkɛ nkpǝ kulaa tsya .
Lǝ sitintii , iyifo bo fe dikpǝnkpi bálo bo ! Fɛɛ nyamfo ǝbǝ itǝ nko bǝ lǝ bufi bo kusubebe butǝkǝ lǝ Onanto wǝ laatakasǝ bekpǝnkpǝ ketsyiko ɔkɔmǝ kaboko nkpǝ ǝsuǝ , inni lǝ bo mate eto ǝsuǝale ǝsuǝ .
Úlǝkǝ bo utsyiko lǝ ukpǝ eto bulǝ kplɛ kǝmiǝ . Nya unsi wuukǝlǝkǝ bo tsya lefe saa . Sitintii , wǝ ini bɔnlɛ kusu bobe boǝ usi wuulǝkǝ bo tsya kokoko ,
lǝ kase biato ola lǝ bo disi eso . Itsyise lǝ betidi kpǝ aato olaa , Onanto ebɔnɔ mǝ olatoto nya betidi kpǝ lɔɔsɔ wǝ ani lǝ kase ɔ́wunsǝko bo eso .
Lesa nǝ eso boabesǝ ǝsuǝ kato ni bǝnkǝ bo akɔɛsi anlo bo dikpi , itsyise bɔ́lɛ bo ǝsuǝ kukɔnɔ lǝ betidi kenke eto ǝnǝmi . Nya bo ku mi eto nkpǝsiǝsiǝ áyɛ lǝ Onanto eto kusu ǝsuǝ , nya kawɛ lǝmbǝ lǝ nnya kǝmiǝ . Inni kawunsiǝ kamfo eto kobetete ǝsuǝ buufi bunsi nkpǝ ku mi nko , bomu lǝ Onanto eto lefonǝ ku wǝ ǝsuǝale nnya ǝsuǝ bútǝkǝko eso .
Asa nnya biofo bokla kanɔ kasɔɔ , nnya hã ete boawɔni kǝtǝ mi nɛ . Nya ite bǝ asa nyamfo eto ǝtsyuǝ eto kasɔ ete bɛnɔ mɔmɔ tsyaa , mfo nnɔ miǝ biubǝ bɛnɔ bo kasɔ belosǝ kenke , nya yuutǝ bǝ biofo ǝsuǝ kato bobesǝ lǝ bo disi , nya bo tsya loofo ǝsuǝ kato bobesǝ lǝ mi disi lǝ Bonamute Yesu eto diyi nǝmǝ ǝsuǝ .

Lǝ nnya mimfo nyamfo kenke minɔ nko esoo , minka nsusu búlǝkǝ miǝ eni lǝ nka mi ɔflɔ bɔyɛ bǝ lǝ mi disuǝyuǝ lǝ diyifo sinuǝ .
Tutɛɛ , eni lǝ mbǝ nyɛ mfó lǝ ntɔ lǝ Makedoniaa , ku lǝ nlɛ businkli nlɛ bubǝǝ , bǝ lǝ bɛwunsǝko mɛ lǝ nsu Yudea .
Se mínlǝkǝ mɔ nsusu miǝ lǝ nyifo nkoo , bote nyamfo nlɛ bǝ meenyifo asa lǝ kusu ǝsuǝ ? Nya bote nyamfo nlɛ bǝ kawunsiǝ kamfo eto nsusu meefi keyifo asa fe utidi wǝ laatsyi wǝ nsusu kawuninsǝ mlǝmǝmlǝ katɛyi nkǝ , ee ku owo lǝ lefe lɔni nǝmǝ ke ǝsuǝ ?
Bomu fe kase Onanto laatɛyi ɔnukualɛɛ , nko ke ini lesa saa nǝ bɔ́wɔni bótsyese mi ni nɛ . Nya inni fe kase utidi laakpɔ katɛyi nkǝ ee kesinkli katɛyi nkǝ owo , inni .
Onanto eto Ubi Yesu Kristo eto ditiki nǝ mɔ ku Silvano ku Timoteo lébe letsya bútǝ mii , inni nwǝ laatɛyi nkǝ ee usi ɔtɛyi nkǝ owo tsya . Bomu uyifo nwǝ eto ditiki ni ee lefe saa .
Itsyise Onanto eto kɛnyɛ saa ka ɔ́tɛyi útsyǝǝ , ǝbǝ itǝ ɛyɛ lǝ Yesu Kristo ǝsuǝ . Nyamfo eso boatɛyi ɛyɛ lǝ wǝ ǝsuǝ boǝnkǝ , “ Ibǝ itǝ nko . ” Bǝ lǝ bufi atɛsǝ butǝ Onanto .
Onanto ǝtǝ nkǝ bo ku mimblɛ kenke yifo bani ku Kristo nya wǝ kosate dílǝkǝ bo útsyǝ nkǝ buyifo wǝ kekyifo .
Wǝ ni nwǝ dítǝkǝ bo léba útsyǝ úfi óte nkǝ wǝ mbǝ bo lefe saa , nya úfi Lɛwɔnɔ Kɛnkɛ ókpe bo lǝ akɔɛsi fenkǝ lekpotsyǝtsyǝ itǝ lǝ asa nnya kenke buubǝ boofo butsyiko lǝ wǝ ani .
Onanto ni adansiɛ lǝ mɔ ku mi nti nkǝ kaminsǝ mínyǝ mi eso mínnyɛ Korinto busu nɛ .
Inni bǝnkǝ lǝ bufi lesa nǝ bofo bɔnɔ bɔnyinkǝ mi bokpe eso , itsyise mi bofokanɔ fe dińyǝ kekleke koko . Nyaso bɔnlɛ keyifo buyifo ku mi bǝ lǝ binyǝ disuǝyuǝ nɛ .
Nyaso nyifo mɔ nsusu minkǝ mensiembubǝ mi ɔflɔ bǝ lǝ mbǝ nló mi ani .
Itsyise lǝ mbǝ nló mi anii , owoe nsi lɔɔkɛ wǝ lookpe mɛ disuǝyuǝ , enso mimba mǝ ke mintǝ ani léló mfó ?
Nyaso míwɔni kukue kekleke nkomǝ míntsyese mi nɛ , itsyise mánla miǝ lǝ mbǝ mfó , yuutǝ buitǝ bǝ ani ló mɛ . Fɛɛ mi ni betidi ba ele bǝ bekpe mɛ disuǝyuǝ nɛ . Nya mfo nnɔ miǝ lǝ nlɛ disuǝyuǝ bunyǝǝ , mi tsya ǝǝnyǝ disuǝyuǝ nkomǝ ke .
Sitintii , kukue ko míwɔni míntǝ mi mfóo , nwɔni ko lǝ bulǝ kpǝ ku lǝ binǝntu ǝsuǝ . Nya mánwɔni ko bǝ lǝ itǝ ani lǝ eló mi kutsyuǝ , bomu bǝ le binyǝ bitsyǝ lekpo kase maala mi sitinti eso .
Nyaso lǝ utsyuǝ útǝ ani áló utsyǝǝ , inni mɔ mate ete úyifo nko . Bomu boofo bɔtɛyi lǝ kusu kutsyuǝ ǝsuǝ boǝ bomblɛ kenke utǝ ani léló . Fɛɛ manla miǝ boǝkǝ wǝ kotomɛ bosonsǝ .
Kase mi kpǝ díkǝnǝ utidi ǝmfo koto lǝ mi ntii , ǝsiǝ itǝ wǝ .
Nyaso bifi lesa nǝ úyifo bɛtsyɛ wǝ lǝ bekpe wǝ nkɛale bǝ lǝ ɛyɛ wǝ bulǝ lǝ eló wǝ ani kenke .
Lǝ nyamfo esoo , nlɛ mi lekpakpa miǝ bekpe wǝ nkɛale lǝ bilǝkǝ bete wǝ biǝ bisi biala wǝ sitinti .
Nwɔni mi kukue komfo itsyise nla miǝ lǝ mfi nto mi mbe miǝ bińyǝ kekleke ku lǝ bietsyue asa nnya kenke maate mi koto lefe saa .
Lǝ bífi utsyuǝ eto botakebu bɛtsyɛ wǝǝ , mintsya éfi ntsyɛ wǝ . Nya lǝ mfi botakebu butsyuǝ ntsyɛ lǝ butsyuǝ kpe bǝ ele bǝ mfi ntsyɛ kulaa tsyaa , lǝ mi eso mímfi míntsyɛ lǝ Kristo eto ǝnǝmi .
Nnyifo nyamfo nko lǝ kase Obonsam lǝmbotafa mi , itsyise buyi wǝ kobe .
Se mínsu míndufǝ Troas eto Umǝ miǝ lǝ nsu mbe Ditiki Sɛɛ nǝmǝ letsya itsyi lǝ Kristo ǝsuǝǝ , nnyǝ miǝ Bonamute ébɔsini kusu itǝ keyifo kamǝ lǝ mfó .
Fɛɛ ílǝ mɛ tinti itsyise mǝnnyǝ mɔ ɔyimisani Tito mfó . Lǝ nyaso ntɔ kusu nya mímfe mínsu Makedonia .
Fɛɛ boasɔ Onanto ani ! Nya ɛyɛ lǝ lɔniyifoyifo ku Kristoo , Onanto aayɛnko bo lefe saa fe ndomufɔ ba lǝǝtǝkǝko Kristo lǝ wǝ katobutǝkǝ eto bɔyɛ ǝsuǝ . Nya Onanto aayɛ lǝ bo ǝsuǝ kabe Kristo letsya kate kawunsiǝ kenke fe kase nnuǝbi bo laanyi fififi eto ufiebi laayɛ katsyo kesu kalebe saa .
Itsyise buyifo fe ufiebi wǝ laanyi fififi wǝ Kristo dífi útǝ Onanto wǝ leesensǝ kesu betidi ba nyɛ lǝ kusu sɛɛ ǝsuǝ itǝ bofo ku mba nyɛ lǝ kusu bua ǝsuǝ ntɔ lǝ bonya ǝsuǝ .
Itǝ betidi ba lembunyǝ nkpǝ manloo , buyifo fe ufiebi wǝ laate mǝ bǝ bonya eto ole beni . Fɛɛ betidi ba luunyǝ bofoo , buyifo fe ufiebi wǝ lǝǝtǝ nkpǝ manlo itǝ mǝ . Nya lǝ sitinti , owoe loofo keyifo kamfo eto okle buyifo ?
Bunte fe betidi kpǝ ba laafo Ditiki Sɛɛ nǝmǝ kayɛnko fe bikǝ bia baate lǝ asi . Fɛɛ se ini Onanto dílǝkǝ bo esoo , buyifo bani ku Kristo nya boedi etiki lǝ ɔnukualɛ ǝsuǝ lǝ Onanto eto ǝnǝmi fe Kristo eto beyifoyifo .
Bote nyamfo nlɛ nkǝ busi bɔlɛ bo ǝsuǝ bɔtɛsɛ ? Fe kase inte itǝ betidi bǝtsyuǝ sekaa , isi ehiã kukue bofo ketsyiko mi ɔflɔ nye kaboko mi itǝ bo bulǝkǝ kate ?
Mi kosate ni kukue ko nkpe bo , ko bákawɔni bákpe lǝ bo ketu kǝmiǝ itǝ le utsyuǝ saa loofo bote ku lǝ okla .
Ekpa wuee bǝ Kristo kosate lɛyɛ lǝ bo ǝsuǝ nya útǝ nkǝ bofo bɔnɔ . Nyaso mi ni kukue ko ɔ́wɔni . Inni awɔnisa eto ntu úfi ɔ́wɔni asa nyamfo . Bomu Onanto Eto Lɛwɔnɔ nǝ nsi nkpǝ eto ǝsuǝalǝ úfi ɔ́wɔni nnya . Nya wánwɔni nnya lǝ aba ǝsuǝ fe kase úyifo nnya lǝ lefe nǝ léfe mmǝ , bomu lǝ betidi eto ketu kǝmiǝ .
Boofo bɔtɛyi nko boǝ bokpe kǝńyǝkɔ ka Onanto dítǝ bo ɛyɛ lǝ Kristo ǝsuǝ eso .
Bumbǝ kɛnyɛ boofo bɔtɛyi boǝ bokpe ǝsuǝale lǝ bo ǝsuǝ boafo keyifo kamfo buyifo . Bomu ǝsuǝale nnya nkpe bo etsyi Onanto ɔflɔ .
Wǝ ni nwǝ díyifo nkǝ bɔkɛ ǝsuǝale lǝ bofiani kɛnyɛklekle fɔfɔ kamǝ eto batɔnkpe . Nya kɛnyɛklɛklɛ fɔfɔ kamfo anyɛ lǝ afi koko nnya báwɔni bǝtsyǝ ǝsuǝ . Bomu kayɛ lǝ Onanto eto Lɛwɔnɔ ǝsuǝ . Itsyise afi nya báwɔni bǝtsyǝǝ , aaboko ukpǝ . Fɛɛ Onanto eto Lɛwɔnɔ ǝǝtǝ nkpǝ .
Onanto eto afi nnya báwɔni kokoko mfóo , eyifo etiki nnya báwɔni bǝtǝkǝ lǝ aba ǝsuǝ . Nya lefe nǝ béfi nnya bǝtǝ betidi , Onanto eto diyǝnde ǝtǝ bǝ Moses eto ǝnǝmi ǝyǝnde . Nya íte bǝ diyǝnde nǝmǝ ǝlǝkǝ ibu lǝ Moses eto ǝnǝmi tsyaa , Israel bebi mámfo buńyǝ kabe wǝ ǝnǝmi . Nya lǝ afi nnya laafo bo dikpǝnkpi bolo ǝlǝkǝ ǝsuǝ ete ku Onanto eto diyǝnde nkoo ,
nya lɛ wǝ Lɛwɔnɔ eto lɛbɔbi eto diyǝnde so ditutɛ famfamfa .
Nya lǝ kɔfi koko ko laalo utidi dikpǝnkpi áfo diyǝnde nǝmfo eto okle butǝ , ele bǝ bote boǝ Ditiki Sɛɛ nǝ leeyifo bomba leeyifo kasɛɛ eto diyǝnde eboso ditutɛ eto lele kenke .
Bɔlɛ bɔtɛyi nko itsyise diyǝnde kplɛ nǝ nkpe mfo mɔmɔɔ , éyifo dinyǝndǝ nǝ lɛkɛ kɔ fe lɛni .
Nya lǝ lesa nǝ lɛkɛ itǝ lefe kliminti ǝnyǝ diyǝnde nǝmfo eto oklee , nyalɛ lesa nǝ nte itǝ manlo manlo eto diyǝnde eboso famfamfa . Ni diyǝnde so nǝmfó kon .
Nya se bonkpe kusubebe lǝ lesa fɔfɔ nǝ lǝmbǝ kalokɔ esoo , nyaso boedi etiki saa wuee ku ɔkɔɛ nɛ .
Nya bunte fe Moses wǝ dífi ofiamɛ úti wǝ ǝnǝmi itǝ lǝ Israel bebi lǝ buunnyǝ bǝ Onanto eto diyǝnde nǝ lɛkɛ lǝ wǝ ǝnǝmi lɛ bɔni kalo .
Sitintii , mǝ nsusu mányɛ etsyo , ibǝ ese lǝ mi . Ite fe ofiamɛ wǝ mfo eto okle si uti mǝ lǝ nsusu lǝ balɛ kɔfi koko eto kukue komfo eto ditiki bokla . Itsyise lesa nǝ hã luutǝ bǝlǝkǝ ofiamɛ ǝmfó bato bakpe ni lǝ utidi lǝ ufi wǝ ǝsuǝ okpe lǝ Kristo ǝsuǝ .
Sitinti ibǝ ese taa mmii , lǝ balɛ Moses eto afi eto kukue eto etiki nyamfo boklaa , iyifo fe ofiamɛ ǝmǝ si uti mǝ lǝ nsusu .
Fɛɛ lǝ utidi átsyi ɔwuninsǝ úfi ǝsuǝ útǝ Bonamutee , ófiamɛ wǝ leeti wǝ nsusuu , aasini nya waanɔ etiki nyamǝ kasɔ .
Nya mɔmɔɔ , Bonamute wǝ bɔnlɛ bokpadi mfo , ni Lɛwɔnɔ nǝmǝ nɛ . Nya kaka Bonamute eto Lɛwɔnɔ nkpee , ǝǝtǝ kusu itǝ ǝsuǝ ǝsuǝ eto busiǝ .
Nya bomba mblɛ kenke ba kulesa saa enti bo lǝ ǝnǝmi bɔnlɛ Bonamute eto diyǝnde nǝmǝ bulǝkǝ kate wuee . Balɛ bo bɔtsyi kawuninsǝ kǝtsyǝ lǝ wǝ ditsyǝbi nǝmǝ ǝsuǝ nya bo diyǝnde nǝmǝ nlɛ kato bobe kakpe . Bonamute ǝmǝ ni Lɛwɔnɔ nǝ nlɛ nyamfo buyifo nko nɛ .
Onanto lǝ wǝ kaminsǝnyǝnyǝ ǝsuǝǝ , dífi keyifo kamfo ókpe bo lǝ kɔni . Lǝ nyaso ani anló bo lǝ ke buyifo ǝsuǝ .
Búlǝkǝ ato lǝ asabiɔmbiɔ ku afanisa saa buyifo ǝsuǝ . Bɔ́ni awɛsu saa ku Onanto eto ditiki nǝmǝ bɔtsyi kawuninsǝ lǝ kusu saa ǝsuǝ . Bomu boǝlǝkǝ ɔnukualɛ kate . Boǝsiǝ nkpǝ bo lekpa wuee lǝ Onanto eto ǝnǝmi itǝ utsyuǝ saa ebunyǝ bo ditsyǝbi sɛɛ utsyǝ lekpo .
Nya lǝ Ditiki Sɛɛ nǝ boabé letsya mfo eyifo akulasa itǝ betidi betsyuǝǝ , bete biǝ mba nyɛ lǝ konyasu ǝsuǝ ete iyifo akulasaa itǝ .
Nya betidi bamfó mámfo bánɔ itsyise kawunsiǝ kamfo eto olo , Obonsam , éti mǝ ǝnǝmi . Nya weeti mǝ kusu bǝ baamfo Ditiki Sɛɛ eto lekpasǝ nǝ mǝ bunyǝ . Lekpasǝ nǝ laabɔ ketsyi lǝ Ditiki Sɛɛ nǝ ditsyi Kristo eto diyǝnde ǝsuǝ wǝ ni Onanto kosate eto ditsyǝbi .
Boambe bo kosate eto ǝsuǝ letsya kǝtǝ mi , bomu Yesu Kristo ni nwǝ eto ditiki boabé letsya kǝtǝ mi boǝ wǝ ni Bonamute . Nya bo eyifo beyifoyifo itǝ mi lǝ Yesu eto disi eso .
Onanto wǝ lɛtɛyi lǝ kawunsiǝ eto ketsyikokɔ nkǝ , “ Lekpasǝ yǝnde lɛbɔ ditsyi ketuntu ǝsuǝ , ” ke ni Onanto wǝ dítǝ nkǝ wǝ lekpasǝ yǝnde lǝ bo ketu kǝmiǝ lǝ ditǝ nkǝ bunyǝ Onanto eto diyǝnde nǝ nlɛ buyǝnde lǝ Yesu Kristo eto ǝnǝmi butsyǝ lekpo .
Fɛɛ bomba léfo asafokoya nyamfo itsyi Onanto ɔflɔɔ , te fe sɛfɔte eto ekplibi . Nya ite nko lǝ ilǝkǝ eté sitinti bǝ , inni bo ɔflɔ ǝsuǝale kplɛ kenke nyamǝ ditsyi , bomu itsyi Onanto ɔflɔ .
Boǝnyǝ kanyi lǝ lefe kpǝ ǝsuǝ , fɛɛ bulǝ bomǝ aanso bo ani . Yaakpe bo nsusu bulǝ , fɛɛ yaanló bo ani .
Balo kpǝ ǝǝtǝkǝko bo , fɛɛ Onanto aanyani bo kǝtsyǝ . Ite bǝ baayinkǝ bo kakpe lǝ kasɔ tsyaa , bambiasǝ bo .
Lefe saa , bo ǝsuǝ eto sinǝ ǝǝnyǝ kanyi ka laale Yesu eto ukpǝ eto okle . Bǝ lǝ nkpǝ bo bunsi , lǝ bole Yesu eto nle .
Lǝ sitintii , nkpǝ bo bunsi kenke kpe lǝ ukpǝ eto bulǝ kǝmiǝ lǝ Yesu eto disi eso bǝ lǝ bǝnyǝ Yesu eto nkpǝ eto ditsyǝbi lǝ bo ǝsuǝ eto sinǝ bǝtsyǝ lekpo lǝ bo .
Lǝ mmǝ esoo , ukpǝ lɛ keyifo lǝ bo lefe saa , fɛɛ nkpǝ lɛ keyifo lǝ mi ǝsuǝ .
Báwɔni lǝ Awɔnisa Kɛnkɛ eto Kukue ǝsuǝ bǝnkǝ , “ Mfo nnɔ , nyaso mímbe wǝ letsya nɛ . ” Nko ke ini bǝ bo tsya áfo bɔ́nɔ eso bóbe Ditiki Sɛɛ nǝmǝ letsya nɛ .
Nya buyi boǝ Onanto wǝ létakasǝ Bonamute Yesu utsyiko ɔkɔmǝ óboko nkpǝǝ , wǝ ǝmǝ ke ebotakasǝ bo tsya ku Yesu oboko nkpǝ nya wookpa bo ku mi kenke oboko wǝ ǝnǝmi .
Mi lɛlɛkǝsǝ eso asa nyamfo kenke nte nko . Nya kase mba Onanto nlɛ wǝ lefonǝ bote nlɛ bufui kakpe , ebutǝ bǝ mǝ lɛninsɔ lǝ lebe kato lekpe bǝ lǝ befi batɛsǝ Onanto .
Lǝ nyamfo eso boǝntǝ ani laalo bo , lǝ bo ǝsuǝ eto sinǝ lɛ buku kulaa tsyaa , buyi boǝ bo lɛwɔnɔ kǝmiǝ eto nkpǝ lɛ boto kǝtǝkǝ lefe saa .
Nya kanyi sɛkɛ ka bɔnlɛ bunyǝ mɔmɔɔ , embutsyǝ ɛklɛ , bomu bɔlɔ kanlɛ bo ǝsuǝ kǝtsyǝ itǝ diyǝnde kplɛ nǝ lǝmbǝ kalosǝkɔ . Boǝmbofo ni bufi katesɛ ko kanyi saa .
Inni asa nnya boǝnyǝ ǝsuǝ boefi bo ǝnǝmi kǝtǝkǝ , bomu lǝ asa nnya boǝnnyǝ ǝsuǝ . Nya asa nnya boǝnyǝ ku ǝnǝmi te itǝ lefe kliminti ditsyuǝ ete . Nya nnya bo ǝnǝmi lembofo bunyǝǝ , te itǝ lefe saa .
Nya lǝ bo ǝsuǝ eto sinǝ sia ni dibú nǝ kafo boǝsiǝ lǝ kasɔ mfo abaa , bokpe diyo bamba lǝ Onanto eto Umǝ kato . Nya diyo nǝmfoo , wǝ kosate dífi wǝ ani óto , nya diuńyǝ lefe saa .
Nya lefe nǝ ǝsuǝ bunsi lǝ kasɔ mfo lǝ sinǝ ǝsuǝǝ , boala kawɔnɔ . Nya boabe kusu kekleke boǝ lǝ bofo Onanto eto sekakedikɔ eto umǝ eto ǝsuǝ eto sinǝ .
Nya lǝ bofo kato eto ǝsuǝ eto sinǝ siamfo , yensiembutsyǝ fe busi leya .
Nya se bunsi lǝ kasɔ kamfo eto sinǝ eto dibú kafo , busi boala kawɔnɔ lǝ bulǝ ǝsuǝ . Nya inni bǝnkǝ bola boǝ lǝ bɔbɔ lǝ kasɔ kamfo eto sinǝ ǝsuǝ . Bomu bola boǝ lǝ bofo Onanto eto sekakedikɔ eto sinǝ buti lǝ ǝsuǝ bǝ lǝ sinǝ sia lǝǝnkpǝ lǝ sefo nsia lǝǝkpǝ eto kɛnyɛ kenke .
Onanto ni nwǝ lɛlɔ bo utsyǝ itǝ nko eto bofloma bomfo eto bubǝ . Nya úfi wǝ Lɛwɔnɔ útǝ bo fe lesa nǝ bufi bɔnlɛ kusu bobe uyi bose itǝ asa nnya kenke ɔ́lɔ utsyǝ bo eto bubǝ .
Nyamfo eso bonkpe ɔkɔɛ lefe saa nɛ . Nya buyi boǝnkǝ lǝ bokpe lǝ ǝsuǝ eto sinǝ siamfo ǝsuǝ , boanyotɔ Bonamute ɔflɔ nye wǝ ǝnǝmi .
Nya nkpǝ bo bunsi mfoo , busi mu lǝ bofokanɔ ǝsuǝ . Nya inni lǝ lesa nǝ bo ǝnǝmi kǝnyǝ lǝ bote ini .
Bokpe ɔkɔɛ tinti nya enkpe bo ɔkɔɛ enso lǝ boyani ǝsuǝ eto sinǝ siamfo butsyǝ lǝ budufǝ Bonamute eto ku bo ǝnǝmi bomu .
Nya lesa nǝ bɔnlɛ bɔbɛbɛ enso kenke ni bǝ , bokpe mfo o-o , bokpe lǝ Onanto eto umǝ o-o , ele bǝ buyifo lesa nǝ luudufǝ wǝ ǝnǝ .
Itsyise ele bǝ bomblɛ bɔ lɔ Kristo eto ǝnǝmi bǝ lǝ okponko bo lekpo . Nya utsyuǝ saa loofo kayo ka dinyǝ itǝ lǝ nkpǝ bo usiǝ lǝ kawunsiǝ kamfo . Kase keni o-o , kabua keni o-o , Kristo ebofo wǝ kayo ɛyɛ lǝ nkpǝ bo úsiǝ lǝ kasɔ kamfo kɛnyɛ .
Se bunyi boǝ ele bǝ bote Bonamute ǝmǝ sikpii , eso boakplatsya kefi nya kakpe betidi bamba ǝsuǝ bǝ mǝ tsya yifo nko . Onanto wǝ yi kase bunte kenke nya mfo nnɔ miǝ mi tsya yi bo ditsyǝbi taa utu kǝmiǝ .
Inni bǝnkǝ busi bɔlɛ bo ǝsuǝ bɔtɛsǝ kate mi , bomu bɔlɛ bokplatsya boǝ boǝtǝ mi lǝ bebesǝ ǝsuǝ kato lǝ bo disi eso . Nnla miǝ binyǝ kǝńyǝnkɔ befo mbuayɛ butǝ betidi ba leefi ǝsuǝ eto dinyǝsa kabesǝ ǝsuǝ kato , nya inni bǝ lǝ ditsyǝbi sɛɛ eso .
Lǝ iyifo bǝtsyuǝ fe betidi ba disi lebia bunii , nyalɛ itsyi lǝ keyifo ka boeyifo ǝsuǝ ɛyɛ lǝ Onanto wǝ boala eso . Nya lǝ disi mambia boo , ite nko itǝ mi lɛlɛkɛsǝ .
Kristo eto lelabi nǝ onkpe itǝ bo eyi bo ǝsuǝ . Nya se ekpako bo boǝ utidi ɔni ete díkpǝ lǝ betidi ba kenke eto disi esoo , nyamfo lɛ bote bǝ bomblɛ díkpǝ .
Kristo ǝkpǝ lǝ betidi ba kenke eto disi bǝ lǝ mba nsi nkpǝ , mensisiǝ nkpǝ itǝ mǝ ǝsuǝ nye mǝ lelabi . Bomu lǝ bǝsiǝ nkpǝ itǝ Kristo wǝ díkpǝ lǝ mǝ disi esoo , wǝ batakasǝ betsyiko ɔkɔmǝ .
Nya lǝ nyamfo eto kamaa , boensiemfi kawunsiǝ kamfo eto betidi eto kɛnyɛ kakponko kuutsyuǝ lekpo . Ite bǝ bókponko Kristo lekpo lǝ kusu komfo ǝsuǝ lǝ lefe nǝ léfe mmǝǝ , mɔmɔɔ , boesienyifo nko .
Nyaso lǝ utsyuǝ ku Kristo éyifo banii , útǝ nkǝ ofiani utidi fɔfɔ . Nya wǝ utidi eto ditsyǝbi koko nǝmǝ ébubǝ lefe . Nya lɛfɔfɔ ébubǝ lefo lǝ ni kɛnyɛ .
Onanto ni nwǝ díyifo asa nyamfo kenke . Nya úlǝkǝ asa nnya lébiasǝ bo ku wǝ nti bǝ lǝ buyifo bani ku wǝ ɛyɛ lǝ Kristo ǝsuǝ . Nya wǝ ke ni nwǝ dífi keyifo kamfo ókpe bo lǝ ani nkǝ lǝ bunǝ betidi bamba boboko wǝ ɔflɔ lǝ ɔlɔ mǝ ku wǝ nti bafiani bahɔ .
Nya letsyabebe nǝmfo ni nkǝ , Onanto , ɛyɛ lǝ Kristo ǝsuǝǝ , ɔ́lɔ wǝ ku betidi ba kenke eto nti . Nya úlǝkǝ ato lǝ mǝ abuayifoyifo kenke ǝsuǝ . Nya keyifo ka úfi ókpe bo lǝ kɔni ni nkǝ , lǝ bɔtɛyi betidi ba kenke ditiki nǝ díyifo mǝ wǝ bahɔ .
Nya bo buni nyǝ lǝ Kristo eto kɛnyɛ . Nya Onanto kosate ni nwǝ nyǝ lǝ bo ǝsuǝ ɔnlɛ mi kɔlɛ bɔlɛ . Nyamfo eso bunyǝ lǝ Kristo eto kɛnyɛ bɔnlɛ mi lekpakpa boǝ bitǝ lǝ balɔ mi ku Onanto eto nti .
Kristo ménnyifo lebua saa . Fɛɛ lǝ bo disi esoo , Onanto eyifo wǝ ófo bo abua útsyi , bǝ lǝ buyifo bani ku wǝ , lǝ bofiani mba nyɛ lǝ kusu sɛɛ ǝsuǝ lǝ Onanto eto ǝnǝmi .
Se ini bonko Onanto nyɛ bɔnlɛ keyifo esoo , bɔlɛ mi lekpakpa boǝ mimba díkafo Onanto eto lefonǝǝ , biambiasǝ ni .
Itsyise Onanto átɛyi nkǝ , “ Se lefe léyo bǝ nnyǝ fǝ kaminsǝǝ , nnɔ fǝ olatoto . Nya se éyo diyi nǝ ele bǝ mmfo fǝ tsyaa , nwunsǝko fǝ . ” Bɛnɔ ! Nlɛ mi bɔtɛyi minkǝ mɔmɔ ni lefe nǝ ele bǝ Onanto nyǝ mi kaminsǝ nɛ . Nya mmi ni diyi nǝ ele bǝ Onanto fo fǝ lǝ nkpǝ nɛ .
Boanla boǝ kuutsyuǝ saa nyǝ kabua lǝ bo keyifo ǝsuǝ . Lǝ nyaso boanla boǝ boeyifo kulesa nǝ luuti kuutsyuǝ saa bofokanɔ eto kusu .
Bomu lǝ lesa saa nǝ boeyifo ǝsuǝǝ , boǝlǝkǝ kate wuee boǝ Onanto eto beyifoyifo buni . Boǝńyǝ kekleke lǝ kusu saa ǝsuǝ , lǝ bulǝ ǝsuǝ ku lǝ kanyinyǝnyǝ ǝsuǝ ku lǝ ohiã kǝmiǝ .
Lǝ báblɛ bo nye bákpe bo lǝ Aba eto diyo nye báyele bo nye búyifo keyifo bosonsǝ ǝsuǝ nye bóǝnnyǝ lefe bolabe selabe nye búsiǝ kukpɛnsɛ tsya .
Boǝlǝkǝ kate boǝ buyifo Onanto eto beyifoyifo ɛyɛ lǝ kase boalɛ ǝsuǝ kɛnkɛ lǝ kobe ku dibusǝ ku kafo ɛkpɛ ǝsuǝ . Nya Onanto eto Lɛwɔnɔ nsi ko bo nya boala betidi ku kafo faa .
Boanwɛ betidi lǝ bo Ditiki Sɛɛ eto letsyabebe ǝsuǝ . Nya Onanto eto ǝsuǝale nnya ntǝkǝko bo tsya aate nkǝ buyifo wǝ beyifoyifo . Bo nkpǝ sɛɛ siǝsiǝ eyifo fe bemamakǝ bia boefi kakpɔ lema , kata bo ǝsuǝ disi tsya .
Bǝtsyuǝ ǝǝtǝ bo dibu nya bǝtsyuǝ tsya laakpe bo kofani . Bǝtsyuǝ aaka bo nya bǝtsyuǝ tsya laatɛsǝ bo . Betidi ǝǝnyǝ bo fe badia , fɛɛ ditiki eto ɔnukualɛ ni nǝ boatɛyi .
Betidi eyifo fe benyi bo , fɛɛ beyi bo kenke . Fe búkpǝ , fɛɛ busi nkpǝ ! Bǝnǝ bo koto sitinti , tsya bánlo bo .
Ite bǝ beefi bo fe baminsǝtidi tsyaa , bɔlɛ disuǝyuǝ bunyǝ lefe saa . Bǝǝnyǝ bo fe bakombo , fɛɛ boǝtǝ betidi laafiani Onanto eto umǝ eto batabinyǝ . Bǝǝnyǝ bo fe betidi ba kulesa lente . Fɛɛ bo bomu lesa saa nte nɛ .
Bo bayimi , Korintofɔ , búdi mi etiki kafo faa nya búmenkli bo akɔɛsi faa bútǝ mi .
Inni bo dímansini bo akɔɛsi bútǝ mi ! Mi , bomu , dímansini mi akɔɛsi bítǝ bo .
Nnlɛ mi etiki budi mɔmɔ fe kase ubianto leedi wǝ bebi etiki . Nya fe kase búmenkli bo akɔɛsi bófo mii , mi tsya menkli mi akɔɛsi bitǝ bo lǝ befo bo nko .
Bebe biǝ mimba ni bafokanɔfɔ ku mba ni mamfokanɔfɔ menyifo bani . Itsyise lesa nǝ nyɛ lǝ kusu ǝsuǝ ku lesa nǝ lannyɛ lǝ kusu ǝsuǝ ǝmbofo bɔkɔ keyifo lesa lɔni kon . Nko ke diyǝnde ku ketuntu lembofo bɔkɛ lǝ kalebe kani nɛ .
Kristo ku Obonsam embofo bani buyifo . Nko ini bǝ nwǝ léfo ɔ́nɔ ku nwǝ dímamfo ɔ́nɔ ǝmbofo bani buyifo nɛ .
Ntsyǝ difiǝyo ku Lenantoyo loofo bɔkɔ kakɛ lǝ kalebe kani ? Nyaso bo tsya mǝnńyǝ butǝ difiǝyo , itsyise bo ni Onanto wǝ leenkpǝ eto kakɛnkɔ nye kǝsiǝkɔ . Fe kase Onanto kosate lɛtɛyi nkǝ , “ Muutsyǝ kǝsiǝkɔ lǝ mǝ nti nya muusiǝko mǝ , nya moofiani mǝ Onanto , nya mǝ tsya loofiani mɔ betidi . ”
Nyaso Bonamute lɛ wǝ betidi bɔtɛyi nkǝ , “ Bɛbɔ lǝ mǝ nti , nya bilǝkǝ mi ǝsuǝ bitsyiko lǝ betidi ba lǝǝtǝ bǝfiǝ kedi nti . Bientidi mǝ asa nnya laanansǝ ǝsuǝ mfó , nya moofo mi atuu .
Nya moofiani mi Anto , nya mi tsya loofiani mɔ bebisani ku bebisio . Nko Bonamute Ǝsuǝalenyǝ Kenke lɛtɛyi nɛ . ”
Mɔ bayimi lala , se Onanto dítsyǝ bo nyamfo kenke eto kɛnyɛ esoo , bitǝ lǝ buyifo bo ǝsuǝ kɛnkɛ , lǝ bulǝkǝ bo ǝsuǝ butsyiko lǝ lesa saa nǝ loonansǝ bo ǝsuǝ eto sinǝ ku lɛwɔnɔ . Nya lǝ buyifo bo ǝsuǝ kɛnkɛ butǝ Onanto , se boebu wǝ nya boate wǝ sikpi eso .
Bifi lelabi bitǝ bo lǝ mi akɔɛsi . Bóanta kuutsyuǝ saa búbu nya bóantafa mi kuutsyuǝ saa ku bɔ́wɛ kutsyuǝ saa bókpe .
Minlɛ nyamfo bɔtɛyi lǝ nlo mi dikpi . Itsyise mɔ́tɛyi mi lǝ lefe ditsyuǝ léfe miǝ , bóla mi asa sitinti bǝ lǝ ukpǝ kǝmiǝ o-o , nkpǝ kǝmiǝ o-o , kulesa embofo bo nti busensǝ .
Mmfo mi nnɔ tinti ! Nya maasɔ lɛkɔɛsi kabesǝ ǝsuǝ kato lǝ mi disi . Lǝ mi kanyinyǝnyǝ ǝsuǝ tsyaa , mǝǝmuǝ utu kalɛ lǝ disuǝyuǝ nǝ diyi mɛ ǝsuǝ kenke lǝ mi eso !
Se búsu búdufǝ Makedonia kulaa tsyaa , boeńyǝ lefe butsyǝ ɔnwɛ saa . Bulǝ kpǝ etu bo , betidi ǝdiǝnko bo lǝ kalebe saa . Nya betidi díkakpɔnko bo nya búkate sikpi .
Fɛɛ Onanto wǝ laamansǝ betidi ba nlɛ nku buwi ku nkuɛnlo lɛkɔɔ , ákpe bo nkɛale se Tito dítsyi mi ɔflɔ úbǝ údufǝ .
Nya inni wǝ bubǝ mate ete dítǝ bǝ búnyǝ disuǝyuǝ . Bomu ɔ́tɛyi bo kase békpe wǝ otsyekle nya lɛkɛ wǝ ɔkɔɛ nya ɔ́tɛyi kase béla kekleke biǝ biǝnyǝ mɛ lǝ befo mɛ kafo faa , ku kase ílǝ mi itǝ mɛ lǝ nnya díbǝ ǝsuǝ ku kase bíńyǝ mǝ kama kekleke lǝ beta mɛ disi . Nyamfo eso minsi mínyǝ disuǝyuǝ tinti minso nɛ .
Kukue ko míwɔni míntǝ mii , álo mi ani tinti . Fɛɛ yɛnlɛ mɛ bǝ nwɔni ko ntǝ mi . Ite bǝ kukue ko míntsyese mi álo mi ani tsyaa , álo mi ani itǝ lefe kliminti ete . Tutɛɛ , ílǝ mɛ ,
fɛɛ mɔmɔɔ , nlɛ disuǝyuǝ bunyǝ . Inni nnya ani lélo mi eso , bomu bǝ ítǝ bǝ mi lebua nǝ bíyifo éfi mi nya bɛtsyi bɛwuninsǝ lǝ nnya eso . Se bínyǝ kanyi fe kase Onanto lélaa , nyaso bóenyifo mi kabua saa lǝ nnya ǝsuǝ .
Nya lǝ utsyuǝ ǝnyǝ kanyi fe kase Onanto laalaa , wǝǝnyǝ bɔtsyi kawuninsǝ nya baafo wǝ lǝ nkpǝ , itǝ yensiǝnlǝ wǝ . Fɛɛ lǝ utsyuǝ ǝǝnyǝ kanyi lǝ kawunsiǝ eto bola ǝsuǝǝ , ukpǝ hã wuunyǝ utǝ wǝ ǝsuǝ .
Bebe kase kanyi kamfo eto okle ka Onanto lɛbɛbɛ útǝ mi nlɛ keyifo lǝ mi ǝsuǝ . Itǝ biakplatsya kekleke keyifo asa kǝlǝkǝ ǝsuǝ ketsyiko lǝ lebuayifoyifo ǝsuǝ , kǝsiǝ nkpǝ sɛɛ . Itǝ biantɔnɔko asa nnya lǝmbǝ kɔnɔ eto buyifo nya itǝ biate sikpi . Itǝ biabe kusu itǝ asa nnya luubǝ nya biankpe otsyekle lǝ asabuyifo ǝsuǝ ku itǝ biala biǝ bǝnǝ nwǝ leeyifo kabua koto . Lǝ asa nnya kenke ǝsuǝ , bílǝkǝ bete fe mba nyɛ lǝ kusu ǝsuǝ , ba kabua saa lǝmbǝ lǝ ǝsuǝ lǝ etiki nyamǝ ǝsuǝ .
Nya ite bǝ ńwɔni kukue komfo ntsyese mi tsyaa , ini lǝ nwǝ díyifo kabua nye nwǝ báta bébu eso . Bomu ńwɔni ko miǝ lǝ Onanto eto ǝnǝmii , nlǝkǝ nte mi kase dibu biǝtǝ bo mfui tinti .
Nyamfo kenke lékpe bo nkɛale nɛ . Inni bǝ ékpe bo nkɛale ete , bomu lǝ kase Tito lékpe bo disuǝyuǝ ku wǝ disuǝyuǝ nǝ únyǝ ku kase bɛwunsǝ békpe wǝ anyɔ eso . Itsyise mimblɛ ǝtǝ bǝ wǝ nsusu ǝsiǝ kasɔ buɛɛ .
Bíǝntǝ ndi kofani lǝ wǝ ǝnǝmi se mímbesǝ ǝsuǝ kato lǝ mi disi eso . Nya lǝ kase lesa saa nǝ bɔ́tɛyi mi eyifo ɔnukualɛɛ , nyaso kase bɔ́sɔ lɛkɔɛsi lǝ mi ǝsuǝ bútǝ Tito tsyaa , ǝbǝ itǝ itsyise ɛyɛ lǝ kusu ǝsuǝ .
Nyaso wǝ lelabi itǝ aabe kakanwu lǝ okloma kase bítsyue wǝ asatete koto ku kase béfo wǝ lǝ ǝsuǝ kasɔ bobokosǝ ku dibu ǝsuǝ eso .
Iyifo mɛ disuǝyuǝ bǝ moofo mi bofo kanɔ lǝ kusu saa ǝsuǝ .
Mɔ bayimi , bola boǝ bete asa nnya Onanto díyifo útǝ bafokanɔfɔ eto etsyukpa nnya kenke nkpe lǝ Makedonia ɛyɛ lǝ wǝ lefonǝ ǝsuǝ .
Bédufǝ lǝ boto kabe kekleke ǝsuǝ ɛyɛ lǝ bulǝ bo dítu mǝ ǝsuǝ eso . Fɛɛ lǝ nyamfo kenke kamaa , bǝńyǝ disuǝyuǝ tinti nya béyifo kafo ɛkpɛ bǝtǝ betidi asa kpǝ ku kafo faa , ite bǝ beyifo bakombo tinti kulaa tsya fɛ .
Moofo bɔtɛyi miǝ bǝtǝ betidi asa fe kase boofo . Nya nlɛ mi bɔtɛyi lǝ ɔnukualɛ ǝsuǝ minkǝ , bǝtǝ asa básonsǝ kase inte mǝ kulaa tsya lǝ mǝ kosate eto lelabi faa ǝsuǝ . Lǝ mǝ kosate eto kafo faa ǝsuǝǝ ,
bálɛ boo lekpakpa sitinti bǝ lǝ butǝ mǝ kusu lǝ bawunsǝko betidi ba leeyifo Onanto eto keyifo lǝ Yudea eto kasɔ ǝsuǝ .
Nya asa nnya béyifo mfóo , so kase bo kosate lébe kusu boǝ bátafo buyifo ! Tutɛɛ , béfi mǝ ǝsuǝ bǝtǝ Bonamute nya lǝ nnya kamaa , lǝ Onanto eto lelabi ǝsuǝ , báyani mǝ ǝsuǝ bǝtǝ bo tsya .
Lǝ nyamfo esoo , bɔ́tɛyi Tito wǝ dítsyǝ keyifo kamfo kasɔ lǝ mi nti boǝ , úsukosǝ lǝ ɔwunsǝko mi lǝ belosǝ lelabi eto keyifo kamfo .
Mɔmɔɔ , bíusu sɛtɔ lǝ lesa saa nǝ nkpe mi ǝsuǝ . Sitintii , bíusu sɛtɔ lǝ mi bofokanɔ ku etikididi ku kobetete ku otsyekle kpekpe ku kase biala bo tsya ǝsuǝ . Nyaso bola boǝ bekpe nkɛale lǝ bisu sɛtɔ̃ lǝ mi lelabi faa eto asatǝtǝ nyamfo ǝsuǝ nko tsya .
Inni kɔfi minlɛ mi bokpe , bomu mfi lekplatsya nǝ betidi bamba nlɛɛ , bufi kakatesǝ ko mi lele lǝ mbe lǝ mi ditidila tsya eyifo lelabi tinti .
Itsyise biyi kase Bonamute Yesu Kristo dífi lefonǝ útǝ mi . Nya ite bǝ otabinyǝ uni tsyaa , úyifo wǝ ǝsuǝ okombo lǝ mi disi eso bǝ lǝ ɛyɛ lǝ wǝ sekombo ǝsuǝǝ , uyifo mi batabinyǝ .
Nsusu bo muutǝ mi ni bǝnkǝ yɔɔlɛkɛ bǝ belosǝ mɔmɔɔ , keyifo ka bítsyǝ kasɔ lɛlɛko . Mi ni betutɛ ba dítsyǝ kasɔ nyamfo buyifo nya bini betidi tutɛ kulaa tsya lǝ nsusu bomfo eto bufi ǝsuǝ .
Nya fe kase bífi lelabi bítsyǝ keyifo kamfo kasɔɔ , bisukosǝ ke sɛtɔ fe kase ini mi kosate dífi nnya buyifo eto nsusu bomǝ . Nya bífi lesa nǝ nte mi biyifo ke belosǝ .
Lǝ iyifo mi lelabi kekleke biǝ biǝtǝ betidi asaa , Onanto ebofo lesa nǝ nte mi biǝ biǝtǝ . Nya inni lǝ lesa nǝ lente mi ǝsuǝ .
Inni bɔtɛyi minlɛ miǝ meeyifo lǝ itǝ betidi bamba eto bitsyikǝ lǝ biyifo fomflo , lǝ nyifo mi bele lǝ bɛkɛ kalende , fɛɛ se asa kpǝ nte mi mɔmɔ esoo , ɛlɛkɛ bǝ bɛwunsǝko mba inte . Nya lefe nǝ ehiã mi fɛ kpǝ nte mǝ tsyaa , bɔɔwunsǝko mi . Lǝ ibǝ nkoo , ete bɛwunsǝko bǝtsyuǝ lǝ kase ińyǝ itǝ nɛ .

Nko seka báwɔni bákpe lǝ Awɔnisa Kɛnkɛ eto Kukue nɛ bǝnkǝ , “ Nwǝ dínyǝ bikǝ kpǝǝ , mǝnnyǝ kpǝ osonsǝ nya nwǝ dínyǝ sɛkɛɛ , klolesa máhiã wǝ . ”
Boasɔ Onanto ani , itsyise útǝ ǝnǝmi ásɛ Tito nkǝ lǝ ɔwunsǝko mi fe kase bola boǝ boawunsǝko mi .
Se bɔ́tɔ butsyiko wǝ ɔflɔ boǝ ubǝ ɔwunsǝko mii , ɔ́tɔnɔ itsyise iyifo wǝ lelabi nko , nkǝ lǝ ubǝ ɔwunsǝ , inni lǝ kase bɔ́tɔ wǝ eso , bomu iyifo wǝ lelabi nko , nkǝ lǝ ubǝ mi ɔflɔ .
Nya kamaa , bɔlɛ Tito ku ɔyimisani wǝ nkpe dibu lǝ bafokanɔfɔ kenke nti botsyese mi lǝ kase woedi etiki kesensǝ Ditiki Sɛɛ nǝmǝ eso .
Lǝ nnya kamaa , uyifo utidi wǝ bafokanɔfɔ eto etsyukpa dílǝkǝ bǝ utǝkǝko bo lǝ ubǝ ɔwunsǝ lǝ lelabi eto ǝsuǝbufikǝtǝ eto keyifo ka boeyifo kefi atɛsǝ kǝtǝ Bonamute lǝ bufi bote tsya bǝnkǝ iyifo bo lelabi boǝ boawunsǝko bǝtsyuǝ .
Bɔlɛ bo ǝsuǝ kukɔnɔ nya boalɛ ola kukɔnɔ ǝtǝsa asa nnya betidi dítǝ bo ku kafo faa mfó tsya , le kase kuutsyuǝ saa lembubǝ okpe kǝnǝ ku bo lǝ kase bɔnlɛ atabi nyamǝ buyifoko ǝsuǝ .
Itsyise inni lǝ Bonamute eto ǝnǝmi mate ete bola boǝ boeyifo lesa nǝ lɛlɛkɛ , bomu lǝ betidi kenke eto ǝnǝmi tsya .
Nyamfo esoo , búfi bo ɔyimi ǝmfo bɔ́kɔ ku mǝ bótsyese mi nɛ . Bóto wǝ bóbe kpǝ búnyǝ boǝ bófo wǝ bɔ́nɔ nya buyi wǝ bǝ okpe otsyekle tinti . Nya se ófo mi ɔ́nɔ nko esoo , iyifo wǝ lelabi kekleke nkǝ woawunsǝko mi .
Nya itsyi lǝ Tito ǝsuǝǝ , uyifo mɔ ɔyɛtsyuǝ kekleke wǝ leeyifo keyifo ku mɛ kefi kawumsǝko mi . Nya bayimi fɛfɛ ba nyɛ ku wǝǝ , ni bafokanɔfɔ eto etsyukpa eto bǝnyɛsiǝ . Nya beefi dibu kǝtǝ Kristo .
Nyaso bilǝkǝ mi lelabi bete mǝ lǝ bafokanɔfɔ fɛfɛ kenke lǝ bǝnyǝ lǝ bate sitinti bǝ , ɔnukualɛ ini bǝ nyamfo eso boabesǝ ǝsuǝ kato lǝ mǝ disi nɛ .
Nyǝ miǝ yanle bǝ nsi nwɔni kukue ntǝ mi itsyi lǝ bɔwunsǝko bo ele bǝ butǝ Onanto eto bafokanɔfɔ lǝ Yudea eto kasɔ .
Nyi minkǝ iyifo mi lelabi biǝ biawunsǝko betidi bamfó . Nya maasɔ lɛkɔɛsi lǝ mi disi lǝ nyamfo ǝsuǝ lefe saa kate bafokanɔfɔ nkpe lǝ Makedonia . Ntɛyi mǝ minkǝ bayimi ba nkpe lǝ Akaia eto kasɔɔ , ǝmuǝ ǝsuǝ bǝtsyǝ taa lɛlɛko bǝ buutǝ bɔwunsǝko bomfo . Nya itsyi lǝ mi ute bokpe lǝ nnya ǝsuǝ , nya lésanklisǝ mǝ nti betidi kpǝ nɛ .
Nya mɔmɔɔ , nlɛ bayimi bamfo botsyese mi bǝ lǝ bǝnyǝ bǝ bo ǝsuǝ katobesǝbesǝ lǝ mi disii , eni bimba . Nya fe kase maatɛyi mǝ lefe saa , nla miǝ biumuǝ ǝsuǝ bitsyǝ ku mi bɔwunsǝko .
Nya lǝ nnya ete bayimi ba nkpe lǝ Makedonia bǝtsyuǝ dítǝkǝko mɛ bǝbǝ mi ɔflɔ nya bǝbǝ bǝnyǝ bǝ bíǝmmuǝ ǝsuǝ bítsyǝ fe kase míntɛyii , bo ku mi ta eto ǝnǝmi ebokpoo kasɔ sitinti , tsya fɛɛ mi kole eboso le kase bufi ǝnǝmi butǝkǝ lǝ mi ǝsuǝ eso .
Nyamfo eso mímbu miǝ efe bǝ ntsyese bayimi bamfo mi ntɔnsǝ nɛ . Be lǝ bawunsǝko mi bɛbɛ ǝtǝsa nnya bɛtɛyi biǝ biutǝ bitsyǝ fɛ lǝ mbǝ ndufǝ . Nyamfo loote bǝ mi kǝtǝ kamǝ eyifo lesa nǝ bítǝ ku kafo faa . Inni bǝ kuutsyuǝ lɛnyinkǝ mi ókpe eso bɛnlɛ asa nyamǝ butǝ .
Bekloma biǝ utidi wǝ laato asa sɛkɛɛ , sɛkɛ ete wuufǝsǝ . Nya nwǝ laato asa kpǝǝ , nko ke wuufǝsǝ asa kpǝ tsya nɛ .
Nyaso mi utsyuǝ saa tǝ lesa nǝ wǝ kosate léla nkǝ wǝǝtǝ kafo faa . Nya inni ku kanyinyǝnyǝ nye iyifo fe kuutsyuǝ ńyǝ kuutsyuǝ lǝ ǝsuǝ fɛ útǝ nnya . Itsyise Onanto aala nwǝ lǝǝtǝ lesa ku disuǝyuǝ .
Nya Onanto ebofo fǝ lesa saa butǝ enso kase lehiã fǝ . Itǝ bǝ lǝ lefe saa ǝbɔkɛ kpǝ nya foofo keyifo sɛɛ saa buyifo ku nnya .
Awɔnisa Kɛnkɛ eto Kukue átɛyi itsyi lǝ utidi ǝmfo eto okle ǝsuǝ nkǝ , “ Wǝ lǝǝtǝ betidi ba ni bakombo asa ku kafo faa , nya wǝ kafoɛkpɛ te lefe saa . ”
Onanto wǝ lǝǝtǝ ɔkuɛmfo eyibibi nkǝ oto nya woǝnyǝ didisa kedii , ebutǝ fǝ eyibibi nnya kenke lefe itǝ fǝ . Nya wuutǝ yoobe itǝ fǝ didisa kpǝ itsyi lǝ fǝ lefonǝ eto keyifo itǝ betidi kpǝ eso .
Wuutǝ nkǝ asa kpǝ kɛ fǝ lefe saa bǝ lǝ ekeyifo kafoɛkpɛ , bǝ betidi kpǝ ebɔsɔ Onanto ani ɛyɛ lǝ fǝ ǝtǝsa nnya baafo kayɛnko lǝ bo ǝsuǝ eso .
Itsyise bɔwunsǝko bo biǝtǝǝ , aawunsǝko Onanto eto betidi . Fɛɛ isi ensoo , yǝǝtǝ Onanto lɛninsɔ kpǝ lefe saa .
Nya lǝ bɔwunsǝko bomfo eto nnya laabɔ ketsyiko lǝ nnya ǝsuǝǝ , betidi kpǝ ebufi atɛsǝ bǝtǝ Onanto lǝ bofokanɔ nkpe mi lǝ Kristo eto Ditiki Sɛɛ nǝ béfo bɛnɔ , ku mi kafoɛkpɛ ka bifi bitǝ mǝ ku utsyuǝ saa .
Nya lǝ lelabi kplɛ ǝsuǝǝ , mǝ eboto ola lǝ mi disi lǝ lefonǝ kpǝ nǝ Onanto ditǝ mi eso .
Bitǝ bɔsɔ Onanto ani lǝ wǝ ditǝsa nǝ boebofo bɔtɛyi nǝ úfi útǝ bo eso .
Mɔ , Paulo , kosate éfi Kristo eto ǝsuǝ kasɔ bokosǝ bokosǝ ku ǝsuǝ buyuǝsǝ nlɛ mi kɔlɛ bɔlɛ ku lekpakpalɛlɛ miǝ mɔ nwǝ laabokosǝ ǝsuǝ kasɔ lǝ mi ǝnǝmi fɛ meeyifo asa ku utu lǝ mimbǝ mi lǝ ɔflɔ uni .
Lekpakpa minlɛ mi bǝ lǝ mbǝ mi ɔflɔɔ , biǝntǝ bǝ etiki kumi ku mi lǝ senyanya ǝsuǝ . Fɛɛ mi nti eto bǝtsyuǝ ba leebu bǝnkǝ kawunsiǝ kamfo eto kobe ǝsuǝ ete boeyifo bo asa kayɛnkoo , muunyǝnki nkpe mǝ .
Sitinti ini bǝ bokpǝ lǝ kawunsiǝ kamfo , fɛɛ inni kase kawunsiǝ kamfo laakpɔ lema bɔnlɛ bɔkpɔ .
Itsyise bemakǝ bia boefi kakpɔ lemaa , mentsyi kawunsiǝ kamfo . Bomu Onanto eto ǝsuǝale nnya nkpe ale boefi katsylɔsɔ balo bamǝ eto ńyǝnkɔ kekleke bomǝ .
Boatsylɔsǝ bidia , bidia eto etikinǝnǝ ku lesa saa nǝ beefi kataka kǝńyǝ nnya leeti betidi kusu bǝ bate Onanto . Nya boǝmuǝ nsusu saa fe betidi ba lema lɛkpɔ boǝ butsyue Kristo koto .
Nya lefe nǝ bunyǝ buǝ beyani mi ǝsuǝ kenke bitǝ Kristo eto ditikii , buunǝ koto utsyuǝ saa ke dímentsyue wǝ kotoo .
Asa nnya ni ǝnǝmi ǝnǝmi eto asa hã ete bɛnlɛ bobe . Lǝ mi utsyuǝ áfo ɔ́nɔ nkǝ uyifo Kristo eto olee , okloma nkǝ fe kase wuuntsya ni Kristo eto olee , nko ke bo tsya ńyǝ butǝ Kristo nɛ .
Nya lǝ nsɔ lɛkɔɛsi ḿbesǝ ǝsuǝ kato enso kase ele bǝ nyifo lǝ ǝsuǝale nnya Bonamute dífi útǝ bo nkǝ bufi bunǝ mi lǝ bebe lǝ wǝ bofokanɔ ǝsuǝǝ , nya inni bǝ lǝ bufi bunǝ mi bobokosǝ kamaa , kofani embɔlɛ mɛ lǝ nnya ǝsuǝ .
Mǝmbola miǝ bibu biǝ sikpi minlɛ mi bokpe ɛyɛ lǝ ekue nnya maawɔni kǝtǝ mi ǝsuǝ .
Lǝ mi ntii , utsyuǝ ebɔtɛyi nkǝ , “ Paulo eto ekue nya waawɔni kǝtǝ mi eto kɛnyɛ kpe ale ku ǝsuǝale tinti . Fɛɛ lǝ okpe lǝ bo ɔflɔɔ , uyuǝ nya wǝ etiki ǝǝmbǝ kasɔnɔnɔ saa . ”
Nla miǝ utidi emfo eto okle te nkǝ , asa nnya boawɔni katsyese mi lǝ ekue ǝsuǝ ku nnya boeyifo lǝ bokpe mi lǝ ɔflɔɔ , letetekɛkɛ saa ǝmbǝ lǝ nnya nti .
Imbǝ bo ɔkɔɛ kon tsya boǝ boefi ǝsuǝ bokatesǝko betidi ba diyifo fe mba leebu bǝ bakplɛnyǝ beni . Beyifo mba leeninǝ . Beefi mǝ ǝsuǝ kakatesǝko mǝ betsyuǝ lǝ mǝ asayifoyifo ǝsuǝ nya mǝ kosate dítsyǝ nnya beefi ǝsuǝ kakatesǝko .
Fɛɛ boo , bo ǝsuǝ katobesǝbesǝ ǝmboso kase ińyǝ itǝ . Nya boombesǝ ǝsuǝ kato boso keyifo ka Onanto dítǝ bo nya nka bɔnlɛ buyifo lǝ mi nti tsyaa , nkpe lǝ nti .
Nya se mi tsya nkpe lǝ kaka Onanto dítǝ bo nkǝ buyifo ke bose esoo , bóenyifo ke bɔyilasǝ ke kasekɔ . Itsyise bo ni mba dítsyiko mi ɔflɔ bubǝ ku Kristo eto Ditiki Sɛɛ nǝmǝ .
Nyaso boambesǝ ǝsuǝ kato kayila betidi bamba eto keyifo ka béyifo itsyise kaso nka Onanto dítǝ bo . Bomu bo kusubebe tǝkǝ lǝ mi bofokanɔ eto katobebe ǝsuǝ nya lǝ bofo asa buyifo kaso nko lǝ mi nti le kase Onanto dítǝ bo nkǝ buyifo .
Lǝ nnya kamaa , boofo Ditiki Sɛɛ nǝmǝ bɔtɛyi lǝ nlebe bo kuutsyuǝ dímanyɛtɔ óyo tsya . Nya yembudi bǝ bɔlɛ ǝsuǝ kato bobesǝ lǝ keyifo ka betidi bamba díyifo ǝsuǝ .
Nko seka báwɔni bákpe lǝ Awɔnisa Kɛnkɛ eto Kukue ǝsuǝ bǝ , “ Nwǝ ke laala nkǝ woabesǝ ǝsuǝ katoo , ele bǝ obesǝ ǝsuǝ kato lǝ lesa nǝ Bonamute díyifo ǝsuǝ . ”
Itsyise inni utidi wǝ laatɛsǝ wǝ ǝsuǝ ni utidi sɛɛ , bomu nwǝ Onanto laatɛsǝ .
Nla miǝ lǝ asini ani afo mɛ ku kafo faa , lǝ nyifo fe nwǝ leeninǝ kulaa tsya . Nlɛ fǝ lekpakpa , fo nnya ǝtǝ mɛ nko ete .
Maakpɔ kutsyuǝsɛ lǝ mi disi fe kase Onanto leeyifo lǝ mi disi . Ntɔ mi disi ntǝ Kristo hã fe kase baatɔ kebitɛ ka lenyitɔ osani disi kǝtǝ kusǝ .
Fɛɛ nlɛ sikpi bote miǝ Obonsam ebobiasǝ mi nsusu bǝ biembudi ɔnukualɛ bitǝ Kristo mate , bisumu wǝ fe kase bíkeyifo . Nko íbǝ bǝ owa ǝmǝ efi wǝ kawɛsu obiasǝ Eva eto nsusu nɛ .
Nlɛ mi nyamfo bɔtɛyi nko itsyise biatɔnɔ mlǝ kafo utidi saa wǝ lǝǝbǝ katɛyi mi ditiki bamba nǝ lɛbɔ lete itsyilǝ lǝ Yesu wǝ ǝsuǝ bobe letsya butǝ mi . Nya biafo lɛwɔnɔ ku ditiki nǝ lɛbɔ lete lǝ Onanto eto Lɛwɔnɔ ku bo Ditiki Sɛɛ nǝmǝ ǝsuǝ kanɔ .
Fɛɛ mfo ńnɔ miǝ mǝmbǝ kasɔ nso betidi bamfó ba bieminkli ani kafo ku kafo faa fe mba diyifo batɔnkpe sɛɛ banso mba bátsyese sitinti .
Lǝ maamfo etiki budi kukɔnɔ tsyaa , inni lǝ Onanto eto Ditiki Sɛɛ ǝsuǝ minyi . Lǝ ɔnukualɛ ǝsuǝǝ , bútǝ bɛnɔ nyamfo kasɔ wuee lǝ kusu saa kusu ǝsuǝ .
Lefe nǝ mímbé Ditiki Sɛɛ nǝmǝ letsya míntǝ mii , mámfo mi kulesa fe kayofofo seka . Bomu mbokosǝ mɔ ǝsuǝ kasɔ ntǝ mi bǝ lǝ ebesǝ mi kato . Nyaalɛ se mínyifo nyamfo nko esoo , kabua keni mínyifo ?
Lefe nǝ minkɛ mfo keyifo keyifo lǝ mi nti , etsyukpa bamba díkafo mɛ kayo , boofo bɔtɛyi bǝ nkeyu mǝ bǝ lǝ mfi nwunsǝ ko mi .
Lefe nǝ mínkɛ lǝ mi nti mínkabe mɔ ǝsuǝǝ , mǝnlǝ mi itǝ bɔwunsǝko se atabi lehiã mɛ . Bayimi ba ditsyi Makedonia dikawunsǝko mɛ lǝ lesa saa ǝsuǝ . Nya mémfi bulǝ saa ntǝkǝ mi lǝ ǝsuǝ nya membufi bulǝ saa tsya mbǝ nkǝtǝkǝ mi lǝ ǝsuǝ kulefe .
Se Kristo eto ɔnukualɛtiki nkpe lǝ mɛ esoo , nlɛ bokakase miǝ kuutsyuǝ saa embofo mɛ kusu buti lǝ lɛkɔɛsi nǝ maasɔ lǝ ditiki nǝmfo ǝsuǝ lǝ Akaia eto kasɔ lǝ kalebe saa .
Bɔtɛyi minlɛ nyamfo nko se manla mi eso lee ? Onanto kosate yi nkǝ maala mi .
Muusukosǝ keyifo ka minlɛ buyifo nya membofo kulesa intsyiko miǝ ɔflɔ . Nya luutǝ bǝ mba nlɛ mǝ ǝsuǝ bokpo bǝ batɔnkpe beni kabesǝ ǝsuǝ katoo , bayɛ kusu bunyǝ katɛyi bǝnkǝ keyifo ka banlɛ akateko nka bɔnlɛ .
Betidi bamfó eni batɔnkpe kosate . Baawɛ betidi katɛyi bidia lǝ mǝ keyifo ǝsuǝ . Beeyifo mǝ ǝsuǝ bǝ lǝ betidi lǝ bǝnyǝ mǝ fe Kristo eto batɔnkpe kosate beni .
Nya nyamfo menyifo lesa fɔfɔ , itsyise Obonsam aafo ǝsuǝ bofloma keyifo fe kato eto ɔtɔnkpe wǝ lǝǝyǝnde .
Nyaso nyamfo menyifo bo naa bǝ mba ntǝkǝko wǝ aatsyi mǝ ǝsuǝ kawuninsǝ keyifo fe basɛɛ ba leeyifo Onanto eto keyifo . Fɛɛ lǝ kalosǝkɔɔ , boonyǝ nnya kayofofo fe kase ińyǝ itǝ .
Nsi nlɛ bɔtɛyi miǝ , kuutsyuǝ saa membu nkǝ meeninǝ . Fɛɛ lǝ utsyuǝ eebu nkoo , bifi nnya nko bitǝ mɛ bǝ moofo ǝsuǝ kato bobesǝ sɛkɛ ete eso .
Nya lesa nǝ minlɛ bɔtɛyi mfoo , eni lesa nǝ Bonamute loola nkǝ ntɛyi . Fɛɛ ǝsuǝ kato bobesǝ eto ditiki nǝ minlɛ bɔtɛyi mfo , eyifo fe kase nwǝ leeninǝ laabesǝ ǝsuǝ kato kedi ebukitiki .
Fɛɛ se betidi kpǝ leefi kawunsiǝ kamfo eto asa kabesǝ ǝsuǝ kato esoo , bitǝ lǝ mintsya lǝ mbesǝ ǝsuǝ kato sɛkɛ .
Se mi kosate diyifo babesibe nko esoo , nyaso bitsyǝsuǝko mba leeninǝ lǝ disuǝyuǝ ǝsuǝ .
Biakɛ lefe kulaa tsya kǝtǝ lǝ utsyuǝ efi mi uyifo wǝ odomunyǝ nye díyifo mi lesafimfi , nye otafa mi nye woǝnyǝ mi lǝ kulesa ǝsuǝ nye ɔsɔ mi lǝ kotosi kulaa tsya .
Fɛɛ boo , iyifo bo kofani bǝ bóenyifo mi nyamfo eto okle . Lee bíbu biǝ eni búyifo nko ? Fɛɛ lǝ utsyuǝ ebofo utu bokpe kabesǝ ǝsuǝ kato lǝ lesatsyuǝ ǝsuǝǝ , nlɛ etiki budu fe nwǝ leeninǝ lo , nyalɛɛ , mintsya ebofo utu bokpe nko seka , mbesǝ ǝsuǝ kato .
Bɔtɛyi banlɛ bǝ Hebrifɔ benii lee ? Mintsya mǝ mini nɛ . Bɔtɛyi banlɛ bǝ Israelfɔ beni lee ? Mintsya mǝ mini nɛ . Bɔtɛyi banlɛ bǝ Abraham eto kafo eto bebi beni tsya lee ? Mintsya mǝ mini nɛ .
Kristo eto beyifoyifo beni lee ? Nlɛ etiki budi fenkǝ nwǝ disi lebia , fɛɛ etiki eto ɔnukualɛ ni nlɛkɛ nso mǝ . Nyifo keyifo kekleke nso mǝ , bakpe mɛ lǝ Aba eto diyo sesia sesia baso mǝ . Bablɛ mɛ tsya sesia sesia baso mǝ . Nya minkɛ lǝ ukpǝ ku mǝnkpǝ eto nti sesia sesia .
Sɛnɔ sɔ̃ɔ̃ Yudafɔ lɛblɛ mɛ awosi ǝtsyǝ sɛwɔnɔmbǝ ku ukue fiofio .
Nya Romafɔ lɛblɛ mɛ ku lekete sitsyǝ . Báto mɛ aba sɔni . Nsiǝ lǝ ɔklɔ sitsyǝ nya séba ku mɛ nya míndufǝ lǝ lekpo eto ntu ǝsuǝ . Nya lefe lɔnii , nkɛ lǝ ntu ketsye kani ku diyi wɔlɔlɔlɔ .
Sesia sesia sesia sia mínyɛ kusuu , ńdufǝ lǝ bulǝ akpa akpa ǝsuǝ . Lǝ mɔ kusu bɔyɛ kpǝ kǝmiǝ , ndufǝ lǝ ketuyiyi ku beyu eto ani . Meedufǝ lǝ bulǝ kǝmiǝ lǝ mɔ betidi Yudafɔ kosate ku mba lenni Yudafɔ tsya eto ani . Meedufǝ lǝ bulǝ ǝsuǝ lǝ kǝmǝ nkplɛ eto betidi eto ani ku lǝ ntɛnti . Ńdufǝ lǝ bulǝ lǝ lekpo ǝsuǝ ku bayimi ba ni bayimi ba ni badia eto ani .
Ńkplatsya ńyifo keyifo kekleke . Mánkɛ lefe nlabe selabe ntsye kpǝ . Mǝǝsiǝ kukpɛnsɛ nya utukɔɛ laalɛ mɛ , nya lefe kpǝ maankɛ lesa kedi kemi . Lɛyɔ aalɛ mɛ , nya mǝǝnyǝ kulesa nǝ muufi nti ǝsuǝ .
Nya ɛkɔ ku nyamfo kenkee , maankɛ lefe kala kǝsiǝ itsyi lǝ kase mǝǝsiǝ kebu disi lǝ bafokanɔfɔ eto etsyukpa kpǝ nnya nkpe lǝ nlebe nlebe eto lɛlɛkɛsǝ ǝsuǝ eso .
Lǝ utsyuǝ ǝbǝ kama lǝ wǝ bofokanɔ ǝsuǝǝ , yǝǝtǝ bǝ ani aalo mintsya . Nya lǝ bǝtǝ utsyuǝ edufǝ lǝ lebua ǝsuǝǝ , yǝǝlǝ mɛ lǝ utu .
Lǝ ele bǝ mbesǝ ǝsuǝ katoo , yuutsyi lǝ kase minyɔkpɔ eso .
Onanto wǝ ni Bonamute Yesu eto Anto , wǝ ni nwǝ boatɛsɛ lefe saa , wǝ ni nwǝ nyi sitinti nkǝ asa nnya minlɛ bɔtɛyi mfoo , minlɛ sídia bɔtɛyi .
Lefe nǝ minkɛ lǝ Damasko , Aba eto Unyɛsiǝ ninǝ wǝ lɛkɛ lǝ Oka Areta kalɔ , ala nkǝ lǝ umuǝ mɛ . Lǝ nyaso unyǝnsǝ mba laase asa lǝ ofati wǝ báto batsyilama umǝ ǝmǝ eto mbɔsie nkǝ lǝ bǝmuǝ mɛ .
Fɛɛ befi mɛ bakpe lǝ ditsyitsya bayɛnko ku ukuǝ ɛyɛ lǝ ofo wǝ nkpe lǝ ofati ǝmǝ babokosǝ kasɔ ḿbɔ ńtsyetsyi ńdu lǝ wǝ ɔflɔ .
Ele bǝ nsɔ lɛkɔɛsi mbesǝ ǝsuǝ kato ite bǝ kutǝkǝ saa ǝmbǝ lǝ nnya ǝsuǝ . Fɛɛ muudi etiki itsyi lǝ asa nnya minyǝ ku asa nnya Bonamute dítǝ mɛ ku nnya úlǝkǝ óte mɛ ǝsuǝ .
Nyi osani utsyuǝ wǝ ni Kristonyǝ wǝ Bonamute lékpa usuko kato alɛ lefosi ana ni nnya léfe mmǝ . Fɛɛ mante lǝ ǝsuǝ eto sinǝ ǝsuǝ dítsyi wǝ usuko kato lee , lǝ lɛwɔnɔ mate ǝsuǝ ókpa wǝ usuko kato fanlo fanlo Onanto hã ete nyi .
Nnya hã minyi ni nkǝ Onanto ni nwǝ dítsyi utidi ǝmfo úsuko Paradiso kato mfó . Fɛɛ nlɛ mi bɔtɛyi minkǝ minyi lǝ ǝsuǝ eto sinǝ ǝsuǝ útsyi wǝ úsuko lee , lǝ lɛwɔnɔ ǝsuǝ fe bulǝkǝ kate ǝsuǝ seka . Onanto tsya hã ete nyi . Nya mfóo , ɔ́nɔ asa nnya bǝntǝ kusu bǝ ɔtɛyi nya boǝmbofo nnya kasɔ bulǝkǝ kate tsya .

Nyaso moobesǝ ǝsuǝ kato lǝ osani ǝmfo ǝsuǝ . Fɛɛ mebosǝ ǝsuǝ kato lǝ mɔ kosate ǝsuǝ , enso asa nnya dítsyi lǝ mɔ bɔyɔkpɔ ǝsuǝ hã ete .
Lǝ ńla kulaa tsya miǝ maabesǝ ǝsuǝ katoo , membuninǝ nyifo nko . Itsyise ɔnɔkualɛ eto ditiki ni nǝ muudi . Fɛɛ memuyifo nko , itsyise manla miǝ kuutsyuǝ nyǝ mɛ utidi bamba enso nwǝ mini lǝ asa nnya úkǝnyǝ mínyifo ku nnya míntɛyi eso .
Fɛɛ lǝ itǝ bǝ lǝ nyɛ mɔ ǝsuǝ kato bobesǝ lǝ asa kpǝ nnya Onanto dílǝkǝ óte mɛ ǝsuǝ esoo , útǝ nkǝ nyǝ ǝsuǝ eto sinǝ eto kanyi . Kanyinyǝnyǝ kamfo te fe Obonsam eto ɔtɔnkpe utsyuǝ wǝ nlɛ mɛ bɔblɛ kekleke nya yǝǝtǝ maayɛ ǝsuǝ kato bobesǝ .
Ńto ola ńkpadi Bonamute sitsyǝ sɔ̃ɔ̃ lǝ nyamfo ǝsuǝ bǝ lǝ otakasǝ mɛ nnya lǝ ǝsuǝ .
Bomu ɔ́tɛyi mɛ nkǝ , “ Mɔ lefonǝ ni lesa nǝ hã lehiã itǝ fǝ , itsyise mǝǝlǝkǝ mɔ ǝsuǝale kate lǝ asa nnya meeyifo kǝtǝ betidi ba lǝmbǝ ǝsuǝale saa enso . ” Lǝ nyamfo esoo , mǝǝnyǝ disuǝyuǝ kaso lǝ mɔ bɔyɔkpɔ ǝsuǝ itǝ lǝ Kristo eto ǝsuǝale lǝ lefo disiǝ lǝ mɛ kenke .
Lǝ Kristo eto disi esoo , ɛlɛkɛ itǝ mɛ bǝ nyɔkpɔ ku betidi aka mɛ ku nlɛ kanyi bunyǝ ku lǝ betidi ati mɛ kama ku lǝ asa anlɛ bɔtsyɔ kukɔknɔ kǝtǝ mɛ . Itsyise lefe nǝ ǝsuǝale lelo mɛ lǝ ǝsuǝǝ , nya mǝǝnyǝ ǝsuǝale bamba nɛ .
Meedi etiki fe nwǝ leeninǝ seka , fɛɛ mi diíǝ íbǝ nko . Itsyise mi ni mba ele bǝ eni bɛtɛsǝ mɛ fɛ . Lǝ ibǝ bǝ manle kulesa kulaa tsyaa , batɔnkpe kpaa bamfó manlɛkɛ baso mɛ kon .
Ayanisa ku ekpinsa kpǝ nnya mínyifo lǝ dibusǝ ǝsuǝ lǝ mi ntii , áse uyi sitinti nkǝ ɔtɔnkpe kpa mini .
Mǝnnyǝ kulesa nǝ mínyifo míntǝ bafokanɔfɔ eto etsyukpa bamba ǝnso mi , enso bǝ mámfo kulesa ntsyiko mi ɔflɔ bǝ nyifo mi bitsyikǝ lee . Nyalɛ nlɛ mi lekpakpa miǝ bifi bɛtsyɛ mɛ bǝ ményifo nko !
Ditsyǝfǝ ni nǝmfo se mímuǝ ǝsuǝ minlɛ mi ɔflɔ bubǝ nɛ , tsya memohiã bɔwunsǝko saa ntsyiko mi ɔflɔ . Mi kosate minhiã , inni mi atabi . Itsyise inni bekpefi ele bǝ bǝmuǝ ǝsuǝ bǝtsyǝ lǝ befi babe mǝ antomǝ . Bomu antomǝ ni mba ele bǝ bǝmuǝ ǝsuǝ bǝtsyǝ lǝ befi babe mǝ bebi .
Yuuyifo mɛ disuǝyuǝ bǝ muufi lesa nǝ nte mɛ ku mɔ ǝsuǝ kulaa tsya nwunsǝko mi . Nya se maala mi sɔ̃ɔ̃ nko esoo , beso ele bǝ mi lelabi itǝ mɛ bǝ kasɔ bomu nko ?
Biɔtɔnɔ ku mɛ biǝ , mǝmbǝ mfiani bitsyikǝ ntǝ mi . Fɛɛ utsyuǝ ebɔtɛyi nkǝ nyɛnko mi lǝ kɔwɛbe eto kusu ǝsuǝ nnyǝ kutǝkǝ lǝ mi ǝsuǝ .
Lee , nyɛ lǝ betidi ba mínkpe mi eto utsyuǝ ǝsuǝ ntafa mi ?
Nlɛ Tito lekpakpa nya míkpe wǝ ku bo ɔyimisani bamba ɔni tsya miǝ bǝbǝ mi ɔflɔ . Nya bɔtɛyi bɛnlɛ biǝ Tito áyɛ lǝ kusu kutsyuǝ ǝsuǝ ótafa mi lee ? Inni nsusu bɔni ete nkpe bonko wǝ búfi búyifo nnya ? Nya inni kusu kɔni ete bɔ́yɛ ?
Bubu bɛnlɛ lefe nǝmfó kenke biǝ bo ǝsuǝ eto disi ete bɔnlɛ bota lǝ mi ǝnǝmi ? Owo lo ! Bɔlɛ mi etiki budinko fe kase Kristo lela nkǝ budi lǝ Onanto eto ǝnǝmi . Balala , lesa saa nǝ bɔ́tɛyi mii , nnya ete ni bǝnkǝ lǝ bɔwunsǝko mi lǝ mi bofokanɔ lǝ bumuǝ ale boso .
Nlɛ sikpi bote miǝ lǝ mbǝ mfóo , ǝtsyuǝ ditsyǝbi nǝ ǝsuǝ muubǝnyǝ mii , ebɔbɔ lete lǝ nɛ ǝsuǝ moola miǝ mǝǝnyǝ mi . Nko ke ini bǝ mi tsya ebunyǝ mɛ fe mfloma lǝ kase biola biǝ biǝnyǝ mɛ . Nlɛ sikpi bote miǝ muubǝnyǝ miǝ bɛlɛ ndiǝ , kasɛsǝ ǝnǝmiǝ kekleke nya lefonyi lɔɔkɛ lǝ mi nti nya biola biǝ ɛlɛkɛ itǝ mi hã ete ku bikakpadi bǝtsyuǝ aye bua kedi bǝtsyuǝ ketikima ku bikabesǝ ǝsuǝ kato nya kabakǝfǝ luudufǝ mi lenti lǝ lesa saa ǝsuǝ .
Nlɛ sikpi bote miǝ lǝ nsi mbǝ mfóo , ani ebolo mɛ lǝ Onanto eto ǝnǝmi . Nya muuwi keku lǝ betidi kpǝ eto disi , itsyise bantsyi bawuninsǝ lǝ mǝ ketu bǝnyǝ kanyi lǝ asa bua nnya béyifo lǝ lefe nǝ léfe mmǝ eso . Asa nnya béyifo bábiasǝ mǝ ǝsuǝ ini , akɔɛnsa ku disǝnkpo ku disiǝkpo ku nkpǝ bua busiǝ .
Ditsyǝfǝ ni nǝmfo se minlɛ mi ɔflɔ bubǝ nɛ . Bawɔni bákpe lǝ Awɔnisa Kɛnkɛ eto Kukue ǝsuǝ bǝnkǝ , “ Lǝ befi etiki lǝ utidi ǝsuǝǝ , ele bǝ bǝnyǝ badansiɛ inuǝ nye itsyǝ lǝ etiki nyamǝ ǝsuǝ fɛ lǝ balo wǝ dikpi . ”
Se mímbǝ mi ɔflɔ dinuǝfǝǝ , nnkǝ mba díyifo abua kɔ ku babamba saa ato . Mɔmɔɔ , minsibǝ mi lǝ ɔflɔ mfó , nya nsi nlɛ mǝ ato bukǝ bio , bɔtɛyi minlɛ miǝ lǝ nsi mbǝ mi ɔflɔɔ , mǝmbɔni mba kenke diyifo asa bua koto bunǝ .
Nyamfo ebuyifo uyibose itǝ mi se bela biǝ biate biǝ Kristo eedi etiki ɛyɛ lǝ mɛ ǝsuǝ . Wǝǝnyuǝsǝ ǝsuǝ lǝ nnya weeyifo ku mi kulaa , bomu wǝǝlǝkǝ wǝ ǝsuǝale kate lǝ mi nti sitinti .
Ite bǝ bɔyɔkpɔ ǝsuǝ básɔ wǝ bámanklasǝ lǝ uyikabie ǝsuǝǝ , tsya eyɛ lǝ Onanto eto ǝsuǝale ǝsuǝǝ , ótaka úbǝ nkpǝ . Nko esoo , bo mba tsya diyifo bani ku wǝǝ , ayɔkpɔ . Fɛɛ Onanto ebokpe bo nkɛale nya otakasǝ bo bǝ bo tsya bofo lesa nǝ ele bǝ buyifo lǝ mi nti buyifo , itsyise bo ku wǝ si nkpǝ lǝ Onanto eto ǝsuǝale ǝsuǝ .
Beto mi ǝsuǝ bebe lǝ bisi nkpǝ lǝ bofokanɔ bomǝ ǝsuǝ . Bekatesǝ mi ǝsuǝ bebe kukɔnɔ . Lee bíunyǝ bítsyǝ lekpo biǝ Yesu Kristo kpe lǝ mi ǝsuǝ sitinti ? Biyi nko , nyalɛ ibǝ bǝ binyǝ bitsyǝ lekpo biǝ bíambɔ béfe lǝ botokabe bomǝ ǝsuǝ .
Mfo nnɔ miǝ biunyǝ bitsyǝ lekpo biǝ bo alɛɛ , bɔ́flɔ .
Bɔlɛ ola boto katɔ Onanto boǝ wǝntǝ lǝ biyifo kolesa saa nǝ leni lɛsɛ . Bɔlɛ nyamfo bɔtɔ , inni lǝ bufi boté betidi boǝ bɔflɔ lǝ bo batɔnkpe eto keyifo ka bɔnlɛ buyifo ǝsuǝ eso . Bomu bɔlɛ nyamfo bɔtɛyi bǝ lǝ mi kosate lǝ bikeyifo lesa nǝ ni lɛsɛ lǝ ibǝ bǝ bóabɔ bófe lǝ boto kabe bomǝ ǝsuǝ kulaa tsya .
Itsyise boǝmbofo kulesa buyifo kǝńyǝ lǝ Ditiki Sɛɛ nǝmǝ ǝsuǝ , bomu lesa nǝ buyifo hã ni nǝ luusukosǝ ni sɛtɔ .
Ǝsuǝ ǝǝyuǝ bo lǝ binyǝ sɛtɔsusu lǝ mi bofokanɔ ǝsuǝ , nya iyifo fe bo ǝsuǝale ǝǝbǝ kasɔ lǝ mi nti lǝ nnya ǝsuǝ . Nyaso tsya boato ola boǝ lǝ bebe bɛbɔ disi lǝ mi bofokanɔ ǝsuǝ nɛ .
Lǝ nyamfo eso minlɛ nyamfo bɔwɔni kǝtǝ mi lefe nǝ mimmbǝ mi lǝ ɔflɔ nɛ , itǝ bǝ lǝ mbǝ mi ɔflɔɔ , lǝ nyɛ mi etiki bunǝnko kekleke lǝ ǝsuǝale nnya Bonamute ditǝ mɛ ǝsuǝ . Útǝ mɛ ǝsuǝale nyamfo bǝ lǝ mi bofokanɔ lǝ bobe kato bumuǝ ale boso , nya inni bǝ lǝ ntǝ lǝ buyuǝ kɛnyɛ .
Lǝ kalosǝkɔɔ , mɔ bayimi , nlɛ mi bokla miǝ bisiǝ kukɔnɔ . Bebe bɛbɔ disi kenke lǝ mi bofokanɔ ǝsuǝ . Bitsyue koto bɛnɔ asa nnya kenke ǝsuǝ mínlɛ mi kɔlɛ lǝ kukue komfo ǝsuǝ . Bitǝ lǝ mi kɛnyɛ lǝ keyifo kani nya lǝ bisiǝ lǝ diyuǝ ǝsuǝ . Nya Onanto wǝ laala betidi nya wǝ ǝtǝ diyuǝǝ , lǝ usiǝko mi .
Bisiǝsǝ mi bǝtsyuǝ lǝ lelabi ǝsuǝ fe bayimi seka .
Bafokanɔfɔ kenke bǝ bǝǝsiǝsǝ mi !
Bonamute Yesu Kristo eto lefonǝ ku Onanto eto lelabi ku Lɛwɔnɔ Kɛnkɛ eto lɔniyifoyifo lǝ disiǝko mimblɛ kenke .
Kukue komfo etsyi mɔ , Paulo , wǝ ni ɔtɔnkpe ɔflɔ . Mɔ , Paulo , nwǝ eto bokpadi dímentsyi utidinini saa ɔflɔ nye ɛyɛ lǝ utidi saa ǝsuǝ , bomu Bonamute Yesu Kristo ku Boanto Onanto wǝ létakasǝ Yesu utsyiko ɔkɔmǝ óboko nkpǝ ɔflɔ .
Mɔ ku mɔ bayimi bafokanɔfɔ kenke ba nkpe mfo nlɛ kukue komfo bɔwɔni kǝsiǝsǝ mi bafokanɔfɔ eto etsyukpa kenke nnya nkpe lǝ Galatia katsyese .
Lǝ Boanto Onanto ku Bonamute Yesu Kristo eto lefonǝ lǝ disiǝko mi , ditǝ mi diyuǝ .
Yesu Kristo éfi wǝ ǝsuǝ útǝ lǝ bo abua eto disi nkǝ lǝ ulǝkǝ bo utsyiko lǝ mmi eto kawunsiǝ bua ka bunsi mfo eto abuayifoyifo ǝsuǝ . Yesu Kristo éyifo nyamfo , nnya ni bo Anto Onanto eto lelabi nɛ .
Atɛsǝ itǝ Onanto itsyi manlo isu manlo . Ibǝ itǝ .
Iyifo mɛ naa tinti bǝ kayinkǝnǝ mfo ete ini nya bimfi bɛnlɛ budu lǝ nwǝ lékpadi mi ɛyɛ lǝ Kristo eto lefonǝ ǝsuǝ , ekesu kǝtǝkǝko ditiki bamba kama .
Sitintii , “ Ditiki Sɛɛ bamba saa ensibǝ , ” nya nlɛ nyamfo bɔtɛyi itsyise betidi bǝtsyuǝ lɛ bola bǝ baabiasǝ mi nsusu , nya banlɛ bokplatsya bǝ baafloma Kristo eto Ditiki Sɛɛ nǝmǝ .
Fɛɛ lǝ bo nye Onanto eto ɔtɔnkpe utsyuǝ etsyi kato , nya ubǝ nkǝ woatɛyi mi Ditiki Sɛɛ bamba nǝ lenni lesa nǝ bóbe letsya bɔ́tɛyi mii , Onanto lǝ unǝ wǝ koto ɔtsylɔsǝ wǝ lǝ utǝ .
Bɔ́ɔtɛyi mi nnya bunyǝ nya minsi minlɛ mi nnya ke bɔtɛyi bio minkǝ , lǝ utsyuǝ bamba saa esi ubǝ nkǝ woatɛyi mi Ditiki Sɛɛ bamba nǝ lenni lesa nǝ bóbe letsya bɔ́tɛyi mii , Onanto lǝ unǝ wǝ koto ɔtsylɔsǝ wǝ lǝ utǝ .
Nyalɛ nnya minlɛ bɔtɛyi mfoo , bibu biǝ betidi eto atɛsǝ minlɛ bɔbɛbɛ ? Owo lo ! Inni nko ini . Lesa nǝ mimbɛbɛ ni bǝ lǝ Onanto eto kɔni lǝ kutǝkǝ lǝ nnya ǝsuǝ . Bola minla miǝ maalɛkɛ lǝ betidi ɔflɔ lee ? Lǝ nko ini minla miǝ meeyifoo , eni membuyifo Kristo eto uyifoyifo .
Mɔ bayimi , nla miǝ maatɛyi mi miǝ Ditiki Sɛɛ nǝ maabe letsyaa , dientsyi utidinini saa ɔflɔ .
Mámfo ni ntsyiko utidi saa ɔflɔ , nye kutsyuǝ saa tsya léte mɛ ni . Bomuu , Yesu Kristo kosate dílǝkǝ ni óte mɛ .
Bɛnɔ nkpǝ bo mínsiǝ mímfe lǝ lefe nǝ eto lefe mindi Yudanyǝ kosate kosate . Bátɛyi mi kase mínti Onanto eto besumunyǝ eto ditsyukpa kama kaminsǝ mǝnyǝmǝnyǝ nya míkplatsya kekleke miǝ lǝ mba ni .
Mbǝ nso mɔ Yudafɔ eto babentsyuǝ kpǝ lǝ Yudafɔ eto kesumu ǝsuǝ nya minkɛ otsyekle kekleke lǝ bo banamǝ eto akpayifoyifo ǝsuǝ .
Fɛɛ lǝ Onanto eto lefonǝ esoo , úlǝkǝ mɛ útsyǝ fɛ bá le mɛ , nya ókpadi mɛ nkǝ mbǝ nyifo wǝ keyifo . Únǝ mɛ kafo úlǝkǝ wǝ ubi óte mɛ nkǝ lǝ nsu mbe wǝ Ditiki Sɛɛ nǝmǝ letsya ntǝ mba lenni Yudafɔ . Ménsu kuutsyuǝ saa ɔflɔ nsu mfo nsusu

nye nsu Yerusalem nsu nyǝ mba ni batɔnkpe mfó fɛ Onanto dílǝkǝ mɛ . Bomuu , ndu nsu Arabia lamfolamfo fɛ kamaa , mínsinkli mímbǝ Damasko .
Alɛ ǝtsyǝ kama fɛ mínsu Yerusalem mínsu mínyǝ Petro nya mínsiǝ lǝ wǝ ɔflɔ lefosi eyi anɔ .
Fɛɛ mǝnnyǝ batɔnkpe bamǝ eto kuutsyuǝ tsya , enso Yakobo wǝ ni Bonamute eto ɔyimisani hã .
Nya lǝ sitintii , Onanto kosate yi nkǝ ditiki nǝ minlɛ mi bɔwɔni mfoo , inni sidia minlɛ bɔtɛyi .
Lǝ nyamfo eto kama tsyaa , nsu Siria ku Kilikia eto akpɔ mfó .
Lǝ lefe nǝmfoo , Kristo eto bafokanɔfɔ eto etsyukpa nnya nkpe lǝ Yudea eto kasɔ mfóo , mǝnyǝ mɛ tɔ bǝnyǝ .
Lesa nǝ hã bánɔ betidi díkatɛyi ni bǝnkǝ , “ Osani utsyuǝ wǝ lɛkɛ úkate bo ohiã nya ókplatsya nkǝ lǝ ɔtsyɔlɔsǝ bofokanɔ bomǝǝ , wǝ bomu díbǝ ɔnlɛ mu letsya bobe mɔmɔ nɛ . ”
Lǝ nyaso básɔ Onanto ani lǝ mɔ disi .
Lefosi alɛ ana kamaa , nsinkli nsu Yerusalem ku Barnaba . Nkpa Tito tsya nyɛnko .
Nsu mfó itsyise Onanto dílǝkǝ nnya óte mɛ nko . Nya lǝ mɔ botsya butsyuǝ ku mba ni batɔnkotɔnko maate hã ǝsuǝǝ , nlǝkǝ letsya nǝ maabe kǝtǝ mba lenni Yudafɔ itsyi lǝ Ditiki Sɛɛ nǝmǝ ǝsuǝǝ , nte mǝ . Itsyise maanla miǝ keyifo ka mínyifo lǝ lefe nǝ lefee ku nka minlɛ buyifo lǝ kayɛ buyifo kebimba .
Bánhiɛ Tito , mɔ ɔyɛtsyuǝ , wǝ ni Grikinyǝ boǝ ola lelo .
Ite bǝ bǝtsyuǝ ála bǝ eni ola ni kokooko . Fɛɛ betidi bǝtsyuǝ ba díyifo mǝ ǝsuǝ fe bayimitsyuǝ ba léfo bánɔɔ , éyu bédufǝ lǝ bo ditsyukpa nti fe mba laasɔ asakanɔ lǝ babɛbɛ kusu ko bɔɔyɛ babiasǝ ǝsuǝ ǝsuǝ busiǝ bo Kristo Yesu dítǝ bo , lǝ beyifo lǝ bofiani ndomufɔ .
Fɛɛ se ini bola boola boǝ ɔnukualɛ wǝ nkpe lǝ Ditiki Sɛɛ nǝmǝ lǝ lɛbɔ lǝ utsyuǝ saa lǝ unyǝ esoo , bóantɔnɔ lǝ mǝ ditiki nǝmǝ ǝsuǝ kon .
Fɛɛ betidi ba mǝǝnyǝ fe batɔnkotɔnko benii , mǝntǝ mɛ nsusu fɔfɔ saa . Nlɛ mǝ bokpo nko tsyaa , mɔɔ , ini ɔtɔnkotɔnko lefe mɛ . Itsyise Onantoo , waambe betidi eto ǝnǝmi .
Bomuu , bǝnyǝ bǝ Onanto dítǝ mɛ keyifo nkǝ nsu mbe Ditiki Sɛɛ nǝmǝ letsya ntǝ mba lenni Yudafɔ , fe kase úfi Ditiki Sɛɛ nǝmǝ eto letsyabebe kǝtǝ Yudafɔ ókpe lǝ Petro eto kɔni .
Nya ɛyɛ lǝ Onanto eto ǝsuǝale ǝsuǝǝ , ótsyese mɛ , fe wǝ ɔtɔnkpe itǝ mba lenni Yudafɔ fe kase ɔyɛlǝ ǝsuǝale ǝsuǝ ótsyese Petro wǝ ɔtɔnkpe itǝ Yudafɔ seka .
Yakobo ku Petro ku Yohanes ba beefi fe batɔnkotɔnko itǝ bafokanɔfɔ eto etsyukpaa , ǝnyǝ bǝtsyǝ lekpo bǝ Onanto dífi keyifo kamǝ ókpe mɛ lǝ ani . Nyaso bǝtǝ Barnaba ku mɔ kɔni , nyamfo lete bǝ báfo bo fe mba nlɛ keyifo kani eto okle buyifo lǝ bǝtsyuǝ . Bóse nnya uyi boǝ Barnaba ku mɔɔ , ebuyifo keyifo lǝ mba lenni Yudafɔ nti , nya mǝǝ tsya luuyifo keyifo lǝ Yudafɔ nti .
Nnya hã bátɔ betsyiko lǝ bo ɔflɔ ni bǝ , lǝ bokloma kase bɔɔlɛ bakombo ba nkpe mǝ lenti , bunyǝ mǝ kaminsǝ . Nnya nyamfo eyifo lesa nǝ mintsya dítsyue míntsyǝ miǝ muuyifo .
Lefe nǝ Petro díbǝ Antiokiaa , ntaka ńyǝ lǝ wǝ ǝsuǝ itsyise úyifo lesa nǝ dimanlɛkɛ kon .
Itsyise fɛ betidi ba Yakobo létsyese lúubǝ bedufǝǝ , Petro ku wǝ bayimi ba lenni Yudafɔ kátsya kedi lesa kakɔ . Fɛɛ se betidi bamǝ díbǝ koo , ɔ́yɛ lesa budi ku mǝ nya údu úsu mba díbǝ eto lekpake , itsyise óte sikpi lǝ betidi ba díkatɛyi bǝ ele bǝ mba lenni Yudafɔ la lelo ǝsuǝ .
Yudafɔ eto bafokanɔfɔ bamba tsya étsyiko sikpi bote kǝtǝkǝko Petro kama . Barnaba tsya éyifo nko ke útǝkǝko mǝ kama .
Nya se mínyǝ miǝ bányɛ lǝ Ditiki Sɛɛ nǝmǝ eto kusu ǝsuǝ esoo , ntɛyi Petro lǝ mǝmblɛ kenke eto ǝnǝmi minkǝ , “ Yudanyǝ feni , fɛɛ esi nkpǝ fe nwǝ lenni Yudanyǝ , nya inni nko ele bǝ Yudanyǝ siǝ nkpǝ . Ntsyǝ ibǝ bǝ alɛ bokplatsya fǝ aayinkǝ mba lenni Yudafɔ akpe fǝ bǝsiǝ nkpǝ fe Yudafɔ ? ”
Sitintii , Yudafɔ buni bále bo , bunni mba bále lenni Yudafɔ ba ni babuayifo .
Fɛɛ buyi boǝ Onanto aalɔ wǝ ku utidi eto nti ɛyɛ lǝ wǝ bofokanɔ bo utidi nkpe lǝ Yesu Kristo ǝsuǝ . Nya inni lǝ wǝ buyifo lǝ kɔfi ǝsuǝ eso . Bontsya áfo Kristo Yesu bɔnɔ , lǝ nnya eso Onanto álɔ bonko wǝ eto nti ɛyɛ lǝ bo Kristo bofokanɔ ǝsuǝ eso . Nya inni lǝ nnya boeyifo lǝ kɔfi ǝsuǝ eso . Itsyise Onanto mánlɔ wǝ ku kuutsyuǝ saa eto nti ɛyɛ lǝ kɔfi komǝ eto kotobutsyue ǝsuǝ eso .
Lǝ nyaso bɔlɛ bokplatsya boǝ Onanto lɔ bonko wǝ eto nti ɛyɛ lǝ Kristo ǝsuǝ . Fɛɛ lǝ buyifo nko fɛ utsyuǝ lǝǝnyǝ bo fe mba leeyifo asa bua fe kase mba lenni Yudafɔ ntee , bote ɛnlɛ bǝ Kristo aatɔnɔ ku lebuayifoyifo ? Owo lo , kulefe !
Lǝ nyɛ kɔfi buyifoo , míndi ko minwui , nya mínsinkli minlɛ ko botakasǝ kǝnyǝnsǝǝ , nyalɛ mɔ kosate lɛ mɔ ǝsuǝ bulǝkǝ kate fe nwǝ laanyɛ lǝ kɔfi ǝsuǝ .
Itsyi lǝ kɔfi ǝsuǝǝ , mbofiani ukpǝnkpǝ , kɔfi komǝ kosate lélo mɛ , bǝ lǝ nsiǝ nkpǝ ntǝ Onanto bomu .
Bonko Kristo básɔ bámanklasǝ lǝ uyikabie ǝsuǝ . Nya insini mɔ ni nsi nkpǝ , bomu Kristo nsi nkpǝ lǝ mɛ . Nya nkpǝ bo minsi mɔmɔ lǝ sinǝ ǝsuǝǝ , nsi mu ɛyɛ lǝ ǝsuǝale nnya maafo se mímfo Onanto eto Ubi mínɔ eso . Wǝ ni nwǝ dífi wǝ nkpǝ útǝ lǝ mɔ disi , itsyise waala mɛ .
Mǝmbulǝkǝ Onanto eto lefonǝ nǝ weefi kǝtǝ betidi nwui kulefe . Itsyise lǝ yofobudi bǝ utidi ebuyifo ɔsɛɛ lǝ Onanto eto ǝnǝmi ɛyɛ lǝ kɔfi ǝsuǝǝ , nyalɛ ɛlɛ bote bǝ Kristo eto ukpǝ wǝ úkpǝǝ , eyifo ubimba .
Mi , Galatiafɔ , bamumu ! Owoe kon lébiasǝ mi nsusu mmǝ ? Inni mi kosate eto ǝnǝmi bǝlǝkǝ báte mi kase Kristo eto ukpǝ lɛyɛ lǝ wǝ bɔsɔ kamanklasǝ lǝ uyikabie ǝsuǝ ?
Bitǝ lǝ ntɔ mi ditiki nǝmfo . Onanto eto Lɛwɔnɔ nǝ béfoo , béfo ni ɛyɛ lǝ kɔfi komǝ buyifo ǝsuǝ lee , ɛyɛ lǝ Ditiki Sɛɛ nǝmǝ bɔnɔ kafo ni kanɔ ǝsuǝ ?
Bamumu bini nkomǝ ? Se bítsyǝ nkpǝ kasɔ ku Onanto eto Lɛwɔnɔ eto ǝsuǝalee , bela bɛnlɛ mɔmɔ biǝ biefi mi kosate eto ǝsuǝale belosǝ ?
Nyalɛ , bela biǝ nnya kenke ǝsuǝ bɛyɛ bínyǝ , yifo ebimbale ? Fɛɛ yembuyifo ebimbale nko nkpǝ !
Kase bíyifo lǝ kɔfi ǝsuǝ eso Onanto dífi wǝ Lɛwɔnɔ útǝ mi , nya ɔnlɛ ayanisa buyifo lǝ mi nti lee , ɛyɛ lǝ kase bianɔ wǝ Ditiki Sɛɛ nǝmǝ kafo ni kanɔ eso ?
Bibu Abraham bebe lǝ kase Awɔnisa Kɛnkɛ nlɛ bɔtɛyi nkǝ , “ Se ófo Onanto ɔ́nɔ esoo , Onanto ǝnyǝ nkǝ úyifo utidi sɛɛ . ”
Nyaso ele bǝ binyǝ bitsyǝ lekpo biǝ mba nkpe bofokanɔɔ , mǝ ni Abraham eto bebi nɛ .
Awɔnisa Kɛnkɛ nyamǝ átɛyi itsyǝ nkǝ Onanto ebɔlɔ wǝ ku mba lenni Yudafɔ eto nti . Nyaso Awɔnisa Kɛnkɛ ábe Ditiki Sɛɛ nǝmǝ letsya útǝ Abraham nkǝ , “ Ɛyɛ lǝ fǝ ǝsuǝ Onanto ebokpo betidi kenke atsyɔ . ”
Abraham áfo ɔ́nɔ , nyaso bákpo wǝ atsyɔ nya ku mba kenke léfo bánɔ tsya .
Ekudi te itǝ mba nsi nkpǝ lǝ afi ǝsuǝ , itsyise báwɔni bǝtsyǝ lǝ Awɔnisa Kɛnkɛ ǝsuǝ bǝ , “ Utsyuǝ saa ke lembutsyue asa nnya kenke báwɔni bákpe lǝ Afi eto Kukue kotoo , ekudi ebutǝkǝko wǝ . ”
Sitinti ekpa wuee bǝnkǝ Onanto eembu kuutsyuǝ saa nkǝ uyifo ɔsɛɛ ɛyɛ lǝ kase úyifo lǝ kɔfi komǝ ǝsuǝ eso , itsyise báwɔni bákpe lǝ Awɔnisa Kɛnkɛ ǝsuǝ bǝ , “ Utidi wǝ ke díyifo ɔsɛɛ lǝ Onanto eto ǝnǝmi ɛyɛ lǝ bofokanɔ ǝsuǝǝ , wǝ hã luusiǝ nkpǝ nɛ . ”
Fɛɛ kɔfi komǝ ménfi kukǝtsyuǝ lǝ bofokanɔ ǝsuǝ . Bomu fe kase Awɔnisa Kɛnkɛ lɛtɛyi , “ Utsyuǝ saa ke leeyifo lǝ lesa saa nǝ kɔfi komǝ lɛtɔ ǝsuǝ , ebusiǝ nkpǝ ɛyɛ lǝ nnya ǝsuǝ . ”
Fɛɛ se Kristo léfiani ekudi lǝ bo disi esoo , úlǝkǝ bo utsyiko lǝ kɔfi komǝ eto ekudi ǝsuǝ , itsyise báwɔni bákpe lǝ Awɔnisa Kɛnkɛ ǝsuǝ bǝnkǝ , “ Onanto eto ekudi ebutǝkǝko utsyuǝ saa wǝ boolo lǝ bofakasǝ lǝ uyi ǝsuǝ . ”
Kristo éyifo nyamfo bǝ lǝ atsyɔkpokpo nnya Onanto lɛtɛyi utsyǝ nkǝ yuutǝkǝko Abraham , lǝ itǝkǝko mba lenni Yudafɔ tsya ɛyɛ lǝ Kristo Yesu ǝsuǝ , bǝ lǝ ɛyɛ lǝ bofokanɔ ǝsuǝǝ , bo tsya lǝ bofo Lɛwɔnɔ nǝ Onanto dítsyǝ kɛnyɛ útsyǝ bo .
Mɔ bayimi , nla miǝ meefi ditsyǝbi ditsyuǝ nkatesǝ ko bo diyi saa diyi eto nkpǝ bo bunsi . Lǝ betidi inuǝ átɔnɔ nya báse uyi lǝ ditiki ditsyuǝ ǝsuǝǝ , mǝ nti eto kuutsyuǝ ǝmbǝ kusu laaba ni nye ufi kulesa okpe lǝ ni .
Kase inii , kɛnyɛ ka Onanto dítsyǝǝ , útsyǝ ke útǝ Abraham ku wǝ ubi . Nya lǝ Awɔnisa Kɛnkɛ eto Kukue ǝsuǝǝ , Onanto méndi etiki ɔtɛyi nkǝ Abraham ku wǝ bebi . Lǝ ɔ́tɛyi nkǝ ku wǝ bebii , nyalɛ ɛlɛ bote bǝ bebi bamǝ fui . Bomu nnya ɔ́tɛyi ni nkǝ wǝ ubi . Nya nyamfo lɛ bote nkǝ utidi ɔni kplo ɔnlɛ . Nya utidi ǝmǝ ni Kristo .
Lesa nǝ minlɛ bɔtɛyi ni bǝnkǝ , Onanto ákle kɛnyɛ ku Abraham , nya útsyǝ kɛnyɛ nkǝ wuuyifo lǝ ke ǝsuǝ . Nyalɛ lofa ana alɛ fosi ana ku awosi ǝtsyǝ lǝ nnya kama eto kɔfi ko Onanto dítǝ Moses , embofo kɛnyɛ ka Onanto lékle útsyǝ mfó bɔninsǝ .
Nya lǝ Onanto eto ǝtǝsa nyamǝ yɛ lǝ kɔfi komǝ ǝsuǝǝ , nyalɛ yinsiyɛ lǝ wǝ kɛnyɛtsyǝtsyǝ kamǝ ǝsuǝ . Fɛɛ inni nko ini . Bomu ɛyɛ lǝ Onanto kosate eto lefonǝ ǝsuǝǝ , nya úfi ǝtǝsa nyamǝ útsyǝ kɛnyɛ útǝ Abraham nɛ .
Nyalɛ be ni kɔfi komǝ eto kutǝkǝ kon ? Béfi kɔfi komǝ báboko bǝ lǝ bunyǝ lesa nǝ ni lebua , nya yuutsyǝ nko isu ese lefe nǝ Abraham eto ubi ǝmǝ luubǝ . Wǝ ini eso Onanto dítsyǝ kɛnyɛ kamǝ nɛ . Onanto eto batɔnkpe léfo kɔfi komǝ báboko bo ɛyɛ lǝ utidi wǝ ńyǝ lǝ bonko Onanto lǝ nti .
Fɛɛ utidi lǝnti mensife , se ini wǝ ɔni ǝmǝ ke nlɛ lesa saa buyifo eso . Nya wǝ ɔni ǝmǝǝ ni Onanto .
Bote yɛnlɛ bǝ kɔfi komǝ ńyǝ lǝ Onanto eto kɛnyɛtsyǝtsyǝ ǝsuǝ ? Owo lo , kulefe ! Itsyise lǝ nnya ete kɔfi komǝ nkpe ǝsuǝale bǝ kutǝ utidinini nkpǝǝ , eni efe bǝ utsyuǝ saa ebuyifo lǝ kɔfi ǝsuǝ lǝ uyifo ɔsɛɛ lǝ Onanto eto ǝnǝmi .
Fɛɛ Awɔnisa Kɛnkɛ eto Kukue átɛyi nkǝ kawunsiǝ kenke kpe lǝ lebua eto ǝsuǝale kalɔ , nyaso ǝtǝsa nnya Onanto dítsyǝ kɛnyɛ útsyǝ nkǝ wuutǝ betidi ba nkpe bofokanɔ lǝ Yesu Kristo ǝsuǝǝ , mǝ ni mba Onanto leefi kǝtǝ nɛ .
Fɛɛ isu ese lefe nǝ bofokanɔ lǝ Kristo ǝsuǝ díbǝǝ , kɔfi komǝ éti bo kokpe fe mba béti bákpe banlabe lǝ diyo isu ese lefe nǝ Onanto luulǝkǝ bofokanɔ lǝ Kristo bomfo oboko .
Nyaso kɔfi komǝ ékabe bo , isu ese lefe nǝ Kristo díbǝ , bǝ lǝ buyifo basɛɛ lǝ Onanto eto ǝnǝmi ɛyɛ lǝ bofokanɔ ǝsuǝ .
Nya mɔmɔ se Kristo bofokanɔ díkǝbǝǝ , kɔfi komǝ ensiabe bo .
Mimblɛ kenke áfiani Onanto eto bebi ɛyɛ lǝ Kristo Yesu bofokanɔ ǝsuǝ .
Mimba kenke léfo ntuflǝsǝflǝsǝ eto lekpa nǝmǝ bǝ lǝ biyifo bani ku Kristoo , bifi Kristo bekpe fe awu seka .
Nyaso letekɛkɛ saa ensibǝ lǝ Yudanyǝ nye Grikinyǝ eto nti , lee ndomunyǝ nye nwǝ nsi lǝ wǝ ǝsuǝ ǝsuǝ eto nti lee osani nye usio eto nti . Itsyise mimblɛ kenke áfiani bani lǝ lɔniyifoyifo ku Kristo Yesu ǝsuǝ .
Lǝ biyifo Kristo eto olee , itǝ bǝ biyifo Abraham eto kafo eto bebi , itǝ bǝ biyifo kɛnyɛ ka Onanto dítsyǝ eto mba luudi ke bikǝ .
Lesa nǝ minlɛ bɔtɛyi ni bǝnkǝ , lefe nǝ ubi wǝ luudi wǝ anto eto bikǝ fɛ díyifo dikpefii , ubi ǝmǝ eyifo fe utidi wǝ ni ndomunyǝ seka . Ite bǝ lesa saa eyifo wǝ lele tsya fɛ .
Lefe nǝ uni dikpefii , betidi kpe laabe wǝ kalɛ wǝ ku wǝ bikǝ ola isu ese lefe nǝ wǝ anto dítsyǝ .
Nko ǝmǝ ke ini itǝ bo ǝmǝ tsya lǝ bo sikpefi lefe , bɔkɛ lǝ awɔnɔ nya lɛkɛ lǝ kawunsiǝ eto ǝsuǝale kalɔ fe ndomufɔ seka .
Fɛɛ se lefe nǝmǝ léyoo , Onanto átsyese wǝ kosate eto ubi . Útǝ usio ále wǝ nya ɔkɛ lǝ Yudafɔ eto kɔfi kalɔ
bǝ lǝ ofo mǝ disi eto kayo utǝ mba nkpe lǝ kɔfi komǝ kalɔ bǝ lǝ bofiani wǝ Onanto kosate eto bebi .
Onanto aala nkǝ wǝlǝkǝ ote nkǝ wǝ bebi bini , nyaso ótsyese wǝ Ubi eto Lɛwɔnɔ lǝ bo utu kǝmiǝ katɛyi nkǝ , “ Abba ” eto kasɔ ni nkǝ , “ Mɔ Anto ! ”
Nko ini bǝ lǝ Onanto esoo , ensini ndomunyǝ bio , bomu Onanto eto ubi wǝ luudi wǝ bikǝ .
Lefe nǝ léfe mǝǝ , bíante Onanto , nyaso bíyifo ndomufɔ bitǝ ǝsuǝale nya lenni Onanto eto ale .
Fɛɛ mɔmɔ ǝmǝ bimfi binyi Onanto nye mɔɔtɛyi minkǝ Onanto mfe nyi mii , beso bela biǝ biesinkli bifi ǝsuǝ bitǝ kawunsiǝ eto awɔnɔ nnya lǝmbǝ ǝsuǝale saa ? Beso bela biǝ biafiani mǝ ndomufɔ bio ?
Nya bílǝkǝ eyi ku afa ku lefe ku alɛ ǝtsyuǝ bitsyǝ nya biesu keyifo akpa ǝtsyuǝ lǝ nnya ǝsuǝ ?
Sikpi aalɛ mɛ kǝtǝ mi lǝ nnya ǝsuǝ . Nya yeeyifo mɛ fe keyifo ka mínyifo míntǝ mi kenke eyifo kebimba .
Mɔ bayimi , nlɛ mi lekpakpa miǝ bekase mɛ lǝ bele mɛ . Itsyise mintsya te fe mi ke . Nya bíenyifo mɛ kabua saa .
Biokloma diyi tutɛ nǝ mímbǝ mi ɔflɔ mfóo , se ini Ditiki Sɛɛ nǝmǝ ete mímbǝ míntɛyi mii , ǝsuǝ tsya mánkɛ mɛ ale .
Ite bǝ kase ǝsuǝ dítsyǝ mɛ ini bufi lékpe mɛ bulǝ nya díyifo mi boto kabe tsyaa , bianyani mɛ bitsyǝ nye bɛni mɛ . Bomu befo mɛ fe kase biofo Onanto eto ɔtɔnkpe , nya béfo mɛ tsya fe kase biofo Kristo Yesu ǝmǝ kosate .
Disuǝyuǝ ku lelabi nǝ béte mɛ lefe nǝmfó , se yéfe mɔmɔ ? Moofó nnya adansiɛ budi katɛyi minkǝ , lǝ nnya ete yoofo kusu butǝ eni bitatɛyi biǝ biǝnǝ mi ǝnǝmi bilǝkǝ bitǝ mɛ fɛ .
Lee , se míntɛyi mi ditiki nǝmǝ eto ɔnukualɛ eso mímfiani mi olo ?
Mba lɛsɛsǝ ǝnǝmi lǝ mi ǝsuǝǝ , bɔwɛ ete banlɛ mi . Kusu ete banlɛ bɔbɛbɛ bǝ lǝ bǝfǝ mi lǝ mɛ ǝsuǝ , bǝ lǝ bitsyi bɛwuninsǝ bifi mi ǝsuǝ bitǝ mǝ hã mate eso .
Ɛlɛkɛ bǝ ǝnǝmi sɛɛ utidi lǝ lesa sɛɛ eto buyifo ǝsuǝ titlu lǝ nsusu bo eso nkǝ weeyifo lesa nǝmǝ lǝ lɛlɛkɛ . Nya ele bǝ itsyǝ nko lefe saa inni lǝ lefe nǝ minkpe mi lǝ ɔflɔ hã ete .
Mɔ bebi lala ! Iyifo fe kase ambe laakɛ lǝ kalelefo eto bunǝ ǝsuǝ , nko ke minlɛ kanyi bunyǝ lǝ mi disi isu ese lefe nǝ muunyǝ miǝ Kristo eto ditsyǝbi edufǝ mi lǝ ǝsuǝ kenke nɛ .
Lǝ mi ɔflɔ minkpe mɔmɔɔ , eni ɛlɛkɛ itǝ mɛ tinti , nya mɔ ɔkɔɛ ta floma ilǝkǝ ete kase binte itǝ mɛ . Ɛlɛ mɛ bulǝ tinti lǝ lɛkɔɛsi lǝ kase binte ǝsuǝ !
Nla míǝ maatɔ mimba lela biǝ kɔfi komǝ tǝkǝ mi kato etiki nyamfo , bɛnlɛ bɔnɔ kase kɔfi komǝ nlɛ bɔtɛyi ?
Kɔlɛ bɔtɛyi nkǝ , bebisaibi inuǝ lɛkɛ Abraham . Ututɛ ni ndomunyǝsio eto ole . Nya unuǝfǝ eyifo diyo eto kusiǝ ko bǝtǝ wǝ eto ole .
Ubi wǝ ndomunyǝsio ǝmǝ léle útǝ wǝǝ , bále wǝ fe kase osani ku usio lǝǝsiǝ kale ubi . Fɛɛ ubi nuǝfǝ ǝmǝ ábɔ utsyi lǝ diyo eto kusiǝ ko bǝtǝ wǝ ǝsuǝ wǝ ini ǝtǝsa nnya Onanto lɛtɛyi útsyǝ lǝ lefe nǝ osani ku usio dímensibe kusu itǝ bolé .
Asa nyamfo lɛ asa ǝtsyuǝ eto okle bote . Besio inuǝ bamfo ńyǝ lǝ kɛnyɛklekle koko ku kafɔfɔ eto kɛnyɛ . Mǝ ɔni ni Hagar , nya bebi ba óle , eyifo ndomufɔ , nya ińyǝ itǝ kɛnyɛ ka bákle lǝ Sinai eto Kɔtini .
Hagar wǝ ńyǝ itǝ Sinai eto Kɔtini lǝ Arabia eto kasɔ ǝsuǝǝ , eyifo fe lekpa nǝ nlɛ bote kase mmi eto Yerusalem ku mba nkpe lǝ wǝ kenke nsi ni ndomufɔ kokooko .
Fɛɛ Yerusalem wǝ nkpe kato alɛ si ute lǝ wǝ ǝsuǝ ǝsuǝ . Wǝ ni ńyǝ itǝ bo ambe nɛ .
Itsyise Awɔnisa Kɛnkɛ eto Kukue átɛyi nkǝ , “ Fǝ okonɔ , nyǝ disuǝyuǝ ! Fǝ usio wǝ dímanle tɔ ubi ǝnyǝ , fã ku disuǝyuǝ eto binǝntu , fǝ nwǝ dímǝnyǝ kalelefo eto bunǝ tɔ ǝnyǝ ! Itsyise usio wǝ wǝ usǝ dílǝkǝ nsusu lǝ wǝ ǝsuǝǝ , wǝ bebi ebufui baso usio wǝ nsi ku kusǝ lefe saa eto bale . ”
Nya mɔmɔɔ , mɔ bayimi , mi eyifo Onanto eto bebi ɛyɛ lǝ wǝ kɛnyɛ ka útsyǝ ǝsuǝ fe kase útsyǝ Isak eto kale fɛ bále wǝ .
Lefe nǝmfóo , nwǝ bále fe kase utidinini laale ubii , áti ubi wǝ bále ɛyɛ lǝ Onanto eto Lɛwɔnɔ ǝsuǝ kama nkǝ lǝ okpe wǝ bulǝ , nya nko ke insi inte mmi nɛ .
Fɛɛ be Awɔnisa Kɛnkɛ eto Kukue nlɛ bɔtɛyi ? Kɔ́tɛyi nkǝ , “ La ndomunyǝsio ǝmǝ ku wǝ ubi lǝ bedu , itsyise ndomunyǝsio eto ubi ǝmǝ ǝmbɔkɛ kedikɔ saa ku diyo eto usio ǝmǝ eto ole lǝ mǝ anto eto bikǝ ǝsuǝ . ”
Lǝ nyamfo esoo , mɔ bayimi , bunni ndomunyǝsio ǝmǝ eto bebi , bomu diyo eto kusiǝ komǝ eto bale buni .
Kristo ǝlǝkǝ bo nkǝ lǝ busiǝ lǝ bo ǝsuǝ ǝsuǝ . Nyaso bińyǝ kekleke , biǝntǝ lǝ banyinkǝ mi bakpe lǝ kasɔ bǝ lǝ bisi befiani ndomufɔ bio .
Bɛnɔ nyamfo ! Mɔ , Paulo , nlɛ mi bɔtɛyi minkǝ lǝ bítǝ bála mi leloo , nyaalɛ bíenyǝ kutǝkǝ saa lǝ Kristo ǝsuǝ .
Nsi nlɛ mi ato bukǝ bio minkǝ , utsyuǝ saa ke lɔɔtɔnɔ bala wǝ lelo , nyaalɛ usi ufi kɔfi koko komǝ okle ǝsuǝ nya ele bǝ uyifo lǝ ko ǝsuǝ .
Mimba nlɛ bokplatsya biǝ bieyifo basɛɛ lǝ Onanto eto ǝnǝmi lǝ buyifo lǝ kɔfi komǝ ǝsuǝǝ , te biǝ bílǝkǝ mi ǝsuǝ bitsyiko lǝ Kristo ǝsuǝ . Nya biensi embunyǝ Onanto eto lefonǝ bio .
Bo alɛɛ , bo kusubebe ni bǝnkǝ Onanto ebuyifo bo basɛɛ lǝ wǝ ǝsuǝale ǝsuǝ itsyise bófo Onanto eto Lɛwɔnɔ nǝmǝ ɛyɛ lǝ bo bofokanɔ ǝsuǝ .
Lǝ buyifo bani ku Kristo Yesuu , bála utsyuǝ lelo o-o , bánla o-o , yenyifo kulesa . Lesa nǝ nso bofe ete ni bofokanɔ bo nyɛ lǝ bo bǝtsyuǝ eto lelabi ǝsuǝ .
Kɔɔ békakplatsya tinti . Owoe díti mi kusu nkǝ bientsyue ɔnukualɛ ǝmǝ koto ?
Inni Onanto wǝ lékpadi mi oboko lɛtsyi mi nsusu ɔwuninsǝ nko .
Ǝyǝnkisǝsa sɛkɛ ete baakpe lǝ nnamfowɔwɔ ǝsuǝ fɛ boataka .
Mifo nnɔ miǝ Bonamute ebutǝ nkǝ boensiembofo kuutsyuǝ bamba saa eto nsusu enso mɔ nle hã . Nya nwǝǝ ke nlɛ mi nsusu bɔtsyi kawuninsǝ tsyaa , Onanto ebunǝ wǝ koto kokooko .
Mɔ bayimi , lǝ nnya ete minsi minlɛ letsya bobe kate betidi miǝ ele bǝ bala lelo kokooko , beso bensi banlɛ mɛ kama bɔti ? Lǝ nko ini , nyalɛ mɔ letsyabebe itsyi lǝ Kristo eto ukpǝ lǝ uyikabie ǝsuǝ emboboko bulǝ saa nkpǝ .
Nla miǝ eni betidi ba nlɛ mi nsusu bulǝ bokpe sukosǝ sɛtɔ , lǝ bǝkǝ ǝsuǝ kula tsya ko ete lǝ elo !
Mɔ bayimi , bokpadi bákpadi mi báboko bǝ bibǝ bisiǝ lǝ mi ǝsuǝ ǝsuǝ . Fɛɛ mi busiǝ lǝ mi ǝsuǝ ǝsuǝǝ , menyifo kusutǝtǝ itǝ mi abuayifoyifo . Bomuu , ele bǝ bifi nnya lǝ mi bǝtsyuǝ bɔwunsǝko lǝ lelabi ǝsuǝ .
Itsyise kɔfi komǝ eto nnya kɔnlɛ bɔtɛyi kenke ete ni bǝnkǝ , “ La fǝ ɔyimitsyuǝ fe kase faala fǝ ǝsuǝ . ”
Fɛɛ bekpe kobe kukɔnɔ bǝ lǝ bɛlɛ asafimfi buyifo bǝtsyuǝ , kǝmuǝ bǝtsyuǝ kayimii , nyalɛ biǝbǝ bǝtsyuǝ bɔtsylɔsǝ kalosǝ .
Nya minlɛ mi bɔtɛyi ni nkǝ bitǝ lǝ Onanto eto Lɛwɔnɔ lǝ lete mi kase biusiǝ nkpǝ , lǝ itǝ bǝ bɛyɛ bɔyɛ lǝ utidi eto ditsyǝbi eto asa nnya yǝǝnǝ utidi kakpe ǝsuǝ .
Itsyise lesa nǝ utidi eto ditsyǝbi laala , ńyǝ lǝ lesa nǝ Lɛwɔnɔ laala ǝsuǝ nya lesa nǝ Lɛwɔnɔ tsya laala , ńyǝ lǝ lesa nǝ utidi eto ditsyǝbi tsya laala ǝsuǝ . Asakpa ǝnuǝ nyamfo eyifo balo lǝ bǝtsyuǝ ǝsuǝ , nnya eto kasɔ ni bǝnkǝ biembofo lesa nǝ ke biala buyifo .
Lǝ Lɛwɔnɔ nǝmǝ nyɛnko mii , ete bǝ binsibǝ lǝ kɔfi komǝ kalɔ .
Lesa nǝ utidi eto ditsyǝbi leeyifo akpa wuee . Diate ni ditsyǝbi lǝ sɛnɔdi , asinsa yifoyifo ku akuɛnsa yifoyifo ,
lǝ bǝfiǝ kpakpa ku lǝ sɛsilolo ǝsuǝ . Kolo tsyǝtsyǝ ku ndiǝ diǝdiǝ , kǝnǝnsɛ ku kafo nyinsǝnyinsǝ ku mɔ ale hã lǝ ɛlɛkɛ ǝsuǝ . Nyamfo eesensǝ betidi ku etsyukpa eto nti
yǝǝtǝ kǝnǝminsɛ , sitekpe ku disuǝyuǝ bimba nyǝnyǝ ku nyamfo eto kakle . Nlɛ mi kɔlɛ bɔlɛ lǝ nyamfo ǝsuǝ fe kase mínkakabɔtɛyi lǝ lefe nǝ léfe mǝ miǝ betidi ba leeyifo asa nyamfo eto kaklee , embunyǝ kedikɔ lǝ Onanto eto sekakedikɔ !
Fɛɛ Lɛwɔnɔ eto asa nnya laabɔ ketsyi ni ǝsuǝ ni lelabi ku disuǝyuǝ ku diyuǝ , disuǝtsyǝ ku kafoɛkpɛ ku lɛlɛkɛsǝ ku asayifoyifo lǝ kusu sɛɛ ǝsuǝ
ku ǝsuǝ kasɔ bobokosǝ ku ǝsuǝ bumuǝ kalɛ . Kɔfi saa ǝmbǝ ńyǝ lǝ asa nyamfo ǝsuǝ .
Nya mba ni Kristo Yesu eto balee , ébɔsɔ lǝ uyikabie ǝsuǝ mǝ ǝsuǝ eto sinǝ eto ditsyǝbi ku nnya laalɛ mǝ ɔkɔɛ kǝnǝ mǝ kakpe lǝ lebua ǝsuǝǝ , bálo .
Nya se ini Lɛwɔnɔ nǝmǝ ǝsuǝ bɔnyɛ bunsi nkpǝǝ , nyalɛ bitǝ lǝ busiǝ nkpǝ lǝ Lɛwɔnɔ nǝmǝ eto lelabi ǝsuǝ .
Biǝntǝ lǝ bobesǝ bo ǝsuǝ kato , nye bunyǝ ɔblɔ bokpe bǝtsyuǝ , nye bɔsɛsǝ ǝnǝmi lǝ bǝtsyuǝ ǝsuǝ .
Mɔ bayimi , lǝ lebua ǝbǝ léso utsyuǝ ani lǝ mi ntii , ele bǝ mi mba Onanto eto Lɛwɔnɔ nyɛnko tsyǝsuǝ ko wǝ buǝ bɛlɔ wǝ bitsyǝ bǝ lǝ ɔyɛ lebua nǝmǝ buyifo . Fɛɛ bebe mi disi kukɔnɔ bǝ mi tsya mendufǝ lǝ bulǝ bomfó eto okle kǝmiǝ .
Bɛwunsǝko bǝtsyuǝ lǝ bulǝ ǝsuǝ bǝ ɛyɛ lǝ nnya ǝsuǝǝ , biɔyɛ lǝ Kristo eto kɔfi ko okpe mi ǝsuǝ .
Lǝ utsyuǝ ebu nkǝ utsyuǝ eto okle uni fɛ unni nkoo , wǝ ǝsuǝ ete ɔnlɛ bɔwɛ .
Ele bǝ utsyuǝ saa to wǝ ǝsuǝ obe . Lǝ unyǝ nkǝ ɛlɛkɛ , nyalɛ woofo wǝ ǝsuǝ kato bobesǝ lǝ nnya úyifo ǝsuǝ , fɛɛ inni bǝ lǝ ufi nnya okatesǝko ku utsyuǝ bamba saa eto ale tsya .
Itsyise ele bǝ utsyuǝ saa tsyi wǝ kosate eto bikǝ .
Utidi wǝ banlɛ Ditiki Sɛɛ nǝmǝ bofokanɔ botee , ele bǝ wuntsya ufi asa sɛɛ nnya kenke nkpe wǝ usie ku wǝ oteasa .
Kuutsyuǝ saa manwɛ wǝ ǝsuǝ . Itsyise kuutsyuǝ saa embofo Onanto sibuki bubu . Lesa nǝ ke utidi laatoo , ni ke wǝǝfǝsǝ nɛ .
Lǝ áto asa lǝ sinǝ eto alasa ǝsuǝǝ , asa nnya fuufǝsǝ ni ukpǝ . Fɛɛ lǝ áto asa lǝ Lɛwɔnɔ ǝsuǝǝ , lesa nǝ fuufǝsǝ ni nkpǝ manlo .
Boǝntǝ lǝ ani lǝ elo bo lǝ kasɛbuyifo ǝsuǝ . Itsyise lǝ ani manlo boo , lefe ebubǝ nǝ buufǝsǝ lesa nǝ bóto .
Nyaso se kusu nsi nkpǝ boo , bitǝ lǝ buyifo kasɛɛ butǝ utsyuǝ saa , enso kulaa ni mba buyifo lɔni ko lǝ bofokanɔ lǝ Kristo ǝsuǝ .
Bebe awɔnisa kplɛ nnya mímfi mɔ kosate eto kɔni míwɔni mfo .
Betidi ba nlɛ mi bɔnyinkǝ kakpe bǝnkǝ bela alo mfó , mǝ ni mba laabesǝ ǝsuǝ kato lǝ ǝsuǝ eto asa ǝsuǝ nɛ . Beeyifo nyamfo lǝ betidi lǝ bayɛ mǝ bulǝ bokpe lǝ Kristo eto ukpǝ lǝ uyikabie eto Ditiki Sɛɛ nǝmǝ eso .
Mba laala alo mfó kulaa tsya entsyue kɔfi komǝ koto . Fɛɛ baala bǝ mi tsya la alo bǝ lǝ babesǝ ǝsuǝ kato bǝ mi tsya efi mi ǝsuǝ bekpe lǝ mǝ kɔfi kalɔ , bítǝ bála mi alo .
Mɔ alɛ , mensila miǝ maabesǝ mɔ ǝsuǝ kato enso lǝ ukpǝ wǝ Yesu Kristo díkpe lǝ uyikabie ǝsuǝ . Itsyise ɛyɛ lǝ wǝ ukpǝ lǝ uyikabie ǝsuǝ nya básɔ kawunsiǝ kamǝ lǝ uyikabie ǝsuǝ lǝ mɔ disi . Nya ɛyɛ lǝ Kristo ǝmǝ kẽ ǝsuǝ nya básɔ mintsya lǝ uyikabie ǝsuǝ itǝ kawunsiǝ mensile kulesa saa itǝ mɛ .
Bála utsyuǝ lelo o-o , bánla utsyuǝ lelo o-o , nnya mamfé . Bomu utidi fɔfɔ bofiani ni nnya lefé nɛ .
Onanto eto diyuǝ ku kamisǝ nyǝnyǝ lǝ disiǝko mba laayɛ lǝ kusu komfo ǝsuǝ lǝ mǝ nkpǝ , ku Onanto eto betidi kenke .
Fɛfɛɛ , kuutsyuǝ saa mensilosǝ mɛ ɔnwɛ , itsyise mɔɔ , bɛmɔ bia ntǝkǝ mɛ lǝ ǝsuǝ , lǝ bote bǝ Yesu eto ndomunyǝ mini .
Mɔ bayimi , nlɛ bɔtɔ miǝ Bonamute Yesu Kristo eto lefonǝ lǝ disiǝko mimblɛ kenke . Ibǝ itǝ .
Mɔ , Paulo , wǝ ɛyɛ lǝ Onanto eto lelabi ǝsuǝ eso mini Kristo Yesu eto ɔtɔnkpee , mɔ nlɛ kukue komfo bɔwɔni kǝtǝ mimba léfo Onanto bɛnɔ nkpe lǝ Efeso nya biyifo bani ku Kristo Yesu nya bietsyue wǝ etiki koto .
Lǝ Boanto Onanto ku Bonamute Yesu Kristo lǝ befi mǝ lefonǝ ku diyuǝ bǝtǝ mi .
Bitǝ lǝ bɔsɔ Onanto wǝ ni Bonamute Yesu Kristo eto Anto ani . Wǝ ni nwǝ dífi lɛwɔnɔ eto atsyɔkpokpo nya nkpe kato kenke útǝ bo , se buyifo bani ku Kristo eso .
Itsyise fɛ Onanto lǝ uyifo kawunsiǝ , wúulǝkǝ bo utsyǝ koko nkǝ lǝ bubǝ buyifo bani ku Kristo , bǝ lǝ buyifo kɛnkɛ ku mba ǝsuǝ lebua lǝmbɔkɛ lǝ ǝsuǝ lǝ wǝ ǝnǝmi .
Se Onanto laala bo esoo , wúutsyue utsyǝ koko nkǝ ɛyɛ lǝ bo lɔniyifoyifo ku Yesu Kristo esoo , lǝ bubǝ bofiani wǝ bebi . Nyamfo kon didi wǝ nsusu kokoko nɛ .
Lǝ nyamfo eso ele bǝ bɔtɛsɛ Onanto lǝ wǝ lefonǝ kplɛ nǝ úfi útǝ bo kafo faa ɛyɛ lǝ wǝ ubi lala ǝsuǝ eso .
Itsyise ɛyɛ lǝ Kristo eto kɔtɔ ǝsuǝǝ , búnyǝ bofo , nyamfo ni bǝ búnyǝ abua eto bufikatsyɛ . Nte Onanto eto lefonɛ kplɛ eto okle ni nǝ úfi útǝ bo mfo .
Lefonǝ nǝ eto kakle lǝmbǝ bɔtɛyi . Ɛyɛ lǝ wǝ kobetete ku kase wǝ nsusu nyi lesa saa eso .
Útǝ bɔnɔ kasɔ ékpa wuee ketsyue kulakula ka béyifo bǝtsyǝ itǝ kǝ bolosǝ ɛyɛ lǝ Kristo ǝsuǝǝ .
Nyamfo ni bǝnkǝ lǝ lefe nǝmǝ ayoo , bookpa eyifosa kenke bakɔ , lesa saa nǝ nkpe kato ku kasɔ nya boofi asa nyamfo kenke bakpe lǝ Kristo eto kalɔ .
Onanto ǝtǝ lesa saa ǝbǝ itǝ fe kase óla . Nya Onanto dílǝkǝ bo nkǝ bofiani wǝ betidi ɛyɛ lǝ bo lɔniyifoyifo ku Kristo lǝ lesa nǝ útsyue útsyǝ taa kasɔ ketsyikokɔ kẽ ǝsuǝ .
Nyaso bitǝ bomba ni betidi tutɛ Onanto díkǝlǝkǝ útsyǝ kokoko bɔnlɛ kusu bobe itǝ Kristo , lǝ busiǝ nkpǝ bɔtɛsǝ Onanto eto diyǝnde .
Nya mi tsya léfiani Onanto eto betidi se bɛnɔ ɔnukualɛtiki nǝmǝ ini Ditiki Sɛɛ nǝmǝ eto letsyabebe , be bínyǝ bofo , itsyise béfo wǝ bɛnɔ eso . Úfi Lɛwɔnɔ Kɛnkɛ nǝ eto kɛnyɛ ɔ́tɛyi útsyǝ nkǝ wootsyese bo , útsyǝ mi lekpo nkǝ biyifo wǝ bale .
Lɛwɔnɔ nǝmfo ni nnya Onanto dífi óse uyi útǝ bo nkǝ bo tsya ebunyǝ asa nnya útsyǝ kɛnyǝ útǝ mba ni wǝ bale kokooko . Uyisese ǝmfo lɛ bo bote bǝ Onanto ebutǝ bomba ni wǝ bale nyǝ kedikɔ lǝ wǝ . Bitǝ bɔtɛsǝ wǝ diyǝnde !
Lǝ nyamfo esoo , idu lǝ lefe nǝ mínɔ miǝ béfo Bonamute Yesu bɛnɔ , ku kase biala mba kenke díkafo Onanto eto Ditiki Sɛɛ nǝmǝ banɔɔ ,
maanyɛ Onanto ani bɔsɔ lǝ mi disi . Maakloma mi lefe saa lǝ mɔ olatoto ǝsuǝ .
Nya maatɔ Onanto wǝ ni Bonamute Yesu Kristo eto Anto , ɔkɛnkɛnyǝ kenke miǝ utǝ mi wǝ Lɛwɔnɔ nǝ luutǝ bitsyǝ ǝnǝ nya lǝ ulǝkǝ Onanto ǝmǝ ote mi , bǝ lǝ bete wǝ kukɔnɔ .
Nya maatɔ wǝ minkǝ lǝ ɔsini mi ǝnǝmi , bǝ lǝ binyǝ nnya eso ókpadi mi óboko nkǝ lǝ bibǝ bete kusubebe ko eso ókpadi mi ku kase atsyɔkpokpo itǝ mba ni wǝ balee , lefo koya
ku kase wǝ ǝsuǝale kplɛ nyamǝ nlɛ keyifo kekleke lǝ bomba léfo wǝ bɔnɔ ǝsuǝ . Nya ǝsuǝale nyamfo , nnya nlɛ keyifo lǝ boo , lekateko wǝ ǝsuǝale kplɛ nyamǝ ,
nnya úfi ótakasǝ Kristo utsyiko ɔkɔmǝ úbǝ nkpǝ nya úfi wǝ útsyǝ lǝ wǝ kodiani lǝ kato kenke .
Mfó Kristo nsi ɔnlɛ seka budi nya kato eto sekadidi saa ku kasɔ mfo eto ǝsuǝale saa ǝsuǝ ku ǝsuǝale bamba saa nkpe wǝ kalɔ . Wǝ diye teke kato ǝsuǝale saa ku sekakedikɔ saa lǝ kawunsiǝ kamfo ku nka nsi luubǝ .
Onanto éfi lesa saa ókpe lǝ Kristo eto akpa kalɔ nya úfi wǝ útǝ bafokanɔfɔ eto etsyukpa kenke fe asa kenke eto Onamute wǝ nso kenke .
Bafokanɔfɔ bamfo ni Kristo eto ǝsuǝ nnya dítǝ ɔflɔ kenke , nya Kristo tsya ni nwǝ lǝǝtǝ asa nnya kenke laaflɔ kalo .
Kɔɔ se béta bibu nya bíyifo lebua itsyi lǝ mi koto mentsyuǝmentsyue ǝsuǝ esoo , bíyifo fe betidi ba díkpe lǝ lɛwɔnɔ ǝsuǝ .
Lefe nǝmfóo , bísiǝ nkpǝ fe kawunsiǝ bua kamfo eto nkpǝsiǝsiǝ seka . Bítǝkǝko ǝsuǝale nnya nlɛ difule kato eto seka budi eto kama . Wǝ ni lɛwɔnɔ nǝ nlɛ keyifo mɔmɔ lǝ mba lɛni bǝ bembutsyue Onanto koto .
Lǝ sitintii , bomblɛ kenke ǝtsyǝ fe mǝ nya búsiǝ nkpǝ lǝ bo alasa ǝsuǝ , lǝ kase ińyǝ itǝ bo ǝsuǝ eto sinǝ ku nsusu seka . Ditsyǝbi nǝmfo lɛkɛ lǝ bo eso Onanto dínyǝ ɔblɔ ókpe bo , fe kase únyǝ ókpe kawunsiǝ eto betidi kenke , únǝ mǝ koto nɛ .
Fɛɛ se Onanto eto kaminsǝnyǝnyǝ itǝ bo mfui nya kasekɔ lǝmbǝ lǝ lelabi kplɛ nǝ onkpe utǝ bo esoo ,
se búkpǝ lǝ lɛwɔnɔ ǝsuǝ lǝ bo abua yifoyifo esoo , útǝ busikli búbǝ nkpǝ ku Kristo . Nya ɛyɛ lǝ Onanto eto lefonǝ ǝsuǝǝ , búnyǝ bofokǝtǝ nɛ .
Se buyifo bani ku Kristo Yesu esoo , ótakasǝ bo úńyǝnsǝ ku wǝ , nya útǝ buudi seka ku Kristo lǝ kato .
Onanto éyifo nyamfo nkǝ lǝ ufi ote mba luubǝ kama kenke wǝ lefonǝ nǝ lǝmbǝ bokatesǝko ku kulesa saa ku wǝ kafoɛkpɛ lǝ kase únyǝ bo kaminsǝ lǝ Kristo Yesu eso .
Itsyise ɛyɛ lǝ Onanto eto lefonǝ eso bínyǝ bofokǝtǝ , se béfo wǝ bɛnɔ eso . Nya inni lǝ mi kosate eto kulesa saa eto buyifo eso . Bomu iyifo Onanto eto ǝtǝsa nnya úfi útǝ bǝ lǝ kuutsyuǝ saa lǝ ɔyɛ ǝsuǝ kato bobesǝ lǝ nnya ǝsuǝ .

Onanto díyifo bo ku wǝ kosate eto ani nkǝ lǝ buyifo bani ku Kristo Yesu nkǝ lǝ busiǝ kasɛɛ yifoyifo eto nkpǝ bo wǝ kosate lɛlɔ utsyǝ nkǝ bubǝ busiǝ .
Bekloma biǝ bíambɔ bitsyi lǝ Yudafɔ ǝsuǝ , bomu bále mi fe betidi ba lenyi Onanto . Yudafɔ eyifo mba laala alo , nya baaka mi bafɛfɛ bǝ betidi laanla alo . Fɛɛ sitintii , mba laala alo eeyifo ǝsuǝ eto sinǝ eto lekpa nǝ betidi leefi ani keeyifo .
Bekloma biǝ lǝ lefe nǝmfóo , bínyǝ kɔsɛsɛ lǝ Kristo ɔflɔ nya bíyifo bafɔ nya bíenyifo Onanto eto betidi ba úlǝkǝ fe kase Yudafɔ . Nya bíankɛ lǝ kɛnyɛ ka Onanto lékle ku wǝ betidi ku asa nnya eto kɛnyɛ útsyǝ ku mǝ . Nya isi enso ni bǝ kusubebe kukutsyuǝ saa mankɛ mi itǝ kulesa nya Onanto saa tsya mankɛ mi .
Fɛɛ mɔmɔɔ , ɛyɛ lǝ Kristo eto ukpǝ wǝ úkpǝ lǝ disi ǝsuǝǝ , bóokpa mi mba díńyǝ kɔsɛsɛ kɔ tsya bíbǝ bíyifo bani ku Kristo Yesu .
Itsyise Kristo kosate léboko diyuǝ lǝ bo nti lǝ lefe nǝ eto lefe únǝ lɔniyifoyifo óboko Yudafɔ ku mba lenni Yudafɔ nti . Nya úfi wǝ ǝsuǝ óba kekisi ka nte fe ofati wǝ lɛkɛ lǝ mi nti úlǝkǝ .
Úlǝkǝ Yudafɔ eto kɔfi ku mǝ akpayifoyifo lenti ɛyɛ lǝ mǝ nkpǝ bo úsiǝ lǝ ǝsuǝ eto sinǝ ǝsuǝ bǝ lǝ ɔkɔ akpa ǝnuǝ nyamǝ beyifo mǝ utidi fɔfɔ ɔni bǝ lǝ beyifo bani ku wǝ , itǝ lǝ diyuǝ lǝ dibǝ lǝ mǝ nti .
Ɛyɛ lǝ Kristo eto ukpǝ wǝ úkpe lǝ uyikabie ǝsuǝǝ , ókpla kǝdiǝ ka lɛkɛ lǝ akpa ǝnuǝ nyamǝ eto nti . Nya ɛyɛ lǝ ukpǝ ǝmǝ ǝsuǝǝ , ótsyasǝ betidi akpa ǝnuǝ bamǝ eto nti béyifo utidi ɔni nya úyifo mǝ bani ku Onanto .
Nyaso se Kristo díbǝǝ , óbe diyuǝ eto Ditiki Sɛɛ letsya útǝ mi betidi ba letsyonko Onanto ku bomba lɛfi wǝ .
Ɛyɛ lǝ Kristo ǝsuǝ nnya bo akpa ǝnuǝ nyamǝ kenke , Yudafɔ ku mba lenni Yudafɔ ɛyɛ lǝ Lɛwɔnɔ Kɛnkɛ ǝsuǝǝ , bofo buńyǝ lǝ Anto Onanto eto ǝnǝmi .
Nyaso mimba lenni Yudafɔ ensini bafɔ ku bayɛkusutidi bio . Biyifo betidi bani ku mba ni Onanto eto bebi , ku bǝmǝmbi lǝ wǝ diyo eto betidi nti .
Mi tsya eyifo fe ofati wǝ báto bǝtǝkǝ kekleke lǝ ketsyikokɔ eto leba nǝ batɔnkpe ku bǝnyɛlǝkǝtidi lékpe lǝ kasɔ nya Kristo Yesu kosate ni oseke ǝmǝ .
Wǝ ni utidi wǝ lɛkɔbe diyo nǝ báto bǝtǝkǝ mfó eto akpa nnya kenke ɔkɔ , nya útǝ léfiani Onanto eto kedikǝtǝkɔ kɛnkɛ .
Nya lǝ mi lɔniyifoyifo ku wǝǝ , balɛ mi tsya booto fe diyo kakɔ ku mi bǝtsyuǝ bǝ lǝ befiani kǝsiǝkɔ itǝ Onanto ɛyɛ lǝ wǝ Lɛwɔnɔ nǝmǝ ǝsuǝ .
Lǝ nyamfo esoo , mɔ , Paulo , wǝ bakpe lǝ Aba eto diyo lǝ Kristo Yesu eto disi lǝ mi mba lenni Yudafɔ esoo , maato ola kǝtǝ Onanto .
Sitintii , mfo nnɔ miǝ bíɔnɔ kase Onanto lǝ wǝ lefonǝ ǝsuǝǝ , dífi keyifo kamfo ókpe mɛ lǝ kɔni nkǝ nyifo itǝ mi kasɛɛ eso .
Fe kase mínkawɔni kliminti míntsyese mii , Onanto ǝlǝkǝ wǝ ketsyue ka úyifo ɔ́kulaa , óte mɛ .
Lǝ bekla kukue komfoo , biunye kase minɔ akulasa nnya nkpe lǝ Kristo ǝsuǝ kasɔ .
Kɔɔ Onanto mǝntǝ kawunsiǝ eto betidi te akulasa nyamfo . Fɛɛ mɔmɔɔ , útǝ ɛyɛ lǝ wǝ Lɛwɔnɔ ǝsuǝ úlǝkǝ asa nyamfo ótǝ wǝ batɔnkpe kɛnkɛ ku wǝ bǝnyɛlǝkǝtidi .
Asakulakula nyamǝ ni bǝ útǝ nkǝ ɛyɛ lǝ wǝ Ditiki Sɛɛ nǝmǝ ǝsuǝǝ , mba lenni Yudafɔ tsya ǝbǝ báfiani mba leedi Onanto eto bikǝ ku Yudafɔ , bákɔ beyifo ǝsuǝ eto uyi ɔni , bǝnyǝ kedikɔ lǝ kɛnyɛtsyǝtsyǝ ka Onanto dítsyǝ ɛyɛ lǝ Kristo Yesu ǝsuǝ .
Onanto éyifo mɛ wǝ Ditiki Sɛɛ nǝmfo eto uyifoyifo ɛyɛ lɛ wǝ ǝtǝsa nnya úfi útǝ mɛ lǝ wǝ ǝsuǝale ǝsuǝ eso .
Mɔ nwǝ ni ɔfɛfɛ kenke minso lǝ mba léfo Onanto bánɔ ntii , ǝtǝ ɛyɛ lǝ wǝ lefonǝ ǝsuǝ mfi wǝ Ditiki Sɛɛ fokoya nɛ nkpe lǝ Kristo ǝsuǝ mbe letsya ntǝ mba lenni Yudafɔ .
Nya lǝ nyifo betidi lǝ bǝnyǝ kase ele bǝ befi Onanto eto akulasa eto ketsyue beyifo keyifoo , Onanto wǝ ni nwǝ díyifo asa nnya ta , éfi wǝ akulasa nyamfo ɔ́kula taa lǝ lefe kokoko nǝ léfe ǝsuǝ .
Itǝ lǝ bayɛ lǝ bafokanɔfɔ ǝsuǝ bǝlǝkǝ Onanto eto kobe ateate kpǝ nyamǝ bate kato eto batɔnkpe ku bǝsuǝalenyǝ ba nlɛ seka budi lǝ kato eto kawunsiǝ .
Nyamfo eyifo ketsyue manlo ka Onanto díyifo útsyǝ taa kokoko . Mɔmɔɔ , útǝ ketsyue kamfo ǝbǝ itǝ ɛyɛ lǝ Bonamute Yesu Kristo ǝsuǝ .
Lǝ lɔniyifoyifo ku Kristo se bófo wǝ bɔ́nɔ esoo , ókpe bo nkɛale bǝ bɔnyi bɔfi Onanto lǝ bokakase ǝsuǝ .
Nyaso nlɛ mi lekpakpa minkǝ lǝ kanyi ka minlɛ bunyǝ lǝ mi kɛnyɛ esoo , mǝntǝ lǝ elo mi ani itsyise biunyǝ kutǝkǝ lǝ nnya ǝsuǝ .
Fe kase minlɛ bɔtɛyii , nyamfo eso maase akonki kato ola lǝ Anto ǝmǝ eto ǝnǝmi nɛ .
Wǝ ɔflɔ asa nnya kenke nkpe kato ku kasɔ laafo mǝ diye ketsyiko .
Nlɛ ola boto miǝ Onanto lǝ utǝ wǝ Lɛwɔnɔ lǝ difi ni ǝsuǝale nǝ nkpe lǝ wǝ diyǝnde nǝ léba lékpoo , lǝ didufǝ lǝ mi ketu kǝmiǝ ke .
Nya nlɛ bɔtɔ tsya miǝ Kristo lǝ uyifo wǝ kǝsiǝkɔ lǝ mi ketu kǝmiǝ ɛyɛ lǝ bofokanɔ ǝsuǝ nya lǝ mi lelabi eto keyudu lǝ kedufǝ lǝ kasɔ kekleke fe kase kuyi eto kale leeyifo nya lǝ dimuǝ ale ,
bǝ lǝ mi ku mba léfo Onanto bánɔ kenke lǝ binyǝ ǝsuǝale lǝ bɛnɔ kase Kristo laala mi kasɔ , lelabi nǝ leba lenkpo , lɛyɛ letsyo , lebe kato fanloo nya letsyo disu kasɔ tsya .
Nya lǝ bibǝ bete Kristo eto lelabi nǝ biembofo kasɔ bɔnɔ kalosǝ bǝ lǝ Onanto eto ditsyǝbi nǝmǝ lǝ diyi mi ǝsuǝ kenke .
Onanto eto ǝsuǝale ni nnya nlɛ keyifo lǝ bo ǝsuǝ . Woafo lesa saa nǝ lefe itǝ bo buyifo kǝtǝ bo enso kase boatɔ nye boebu disi ketsyiko kulaa tsya .
Atɛsǝ itǝ Onanto lǝ bafokanɔfɔ nti ɛyɛ lǝ Kristo Yesu ǝsuǝ itǝ lefe saa ku idu mɔmɔ isu manlo manlo ! Ibǝ itǝ .
Nyaso mɔ nwǝ nlabe lǝ diyo , se meeyifo Bonamute eto keyifo esoo , nlɛ mi kɔlɛ bɔlɛ minkǝ bisiǝ nkpǝ bo lɛflɔ bokate ko bokpadi bo Onanto lékpadi mi .
Bebokosǝ ǝsuǝ kasɔ lefe saa , biyuǝ buɛɛ ku lǝ bɛkɛ disuǝtsyǝ . Bilǝkǝ mi lelabi bete bǝtsyuǝ ku lǝ bɛkɛ dibusǝ bitǝ mi bǝtsyuǝ .
Bekplatsya lǝ biyifo lesa saa lǝ kɛnyɛ kani ǝsuǝ fe kase Lɛwɔnɔ Kɛnkɛ nǝmǝ dífi mi ɔ́kɔ , lǝ bisiǝ nkpǝ lǝ diyuǝ ǝsuǝ .
Ǝsuǝ ani ku Lɛwɔnɔ lɔni ete nkpe fe kase kusubebe kɔni hã nkpe mi nya ini nko eso Onanto lékpadi mi nɛ .
Onamute ɔni ku bofokanɔ bɔni ku ntuflǝsǝflǝsǝ eto lekpa lɔni tsya ete nkpe .
Nko ini bǝ Onamute ku Anto ɔni ete nkpe itǝ betidi ba kenke nya uyifo asa kenke eto Onamute , weeyifo keyifo kayɛ lǝ bo ǝsuǝ nya onkpe lǝ bomblɛ ǝsuǝ .
Nya ǝtǝsa nnya únǝ kafo útǝ bo utsyuǝ saa , akate ko kase Kristo dítǝ .
Nyaso Awɔnisa Kɛnkɛ eto Kukue lɛtɛyi nkǝ , “ Se óbe úsu kato fanlofanloo , ókpa mba kpǝ úlǝkǝ utsyiko lǝ sidomu ǝsuǝ úsuko . Nya úsie ǝtǝsa útǝ betidi . ”
Nya se bátɛyi bǝ óbe úsu kato fanlofanloo , nnya kasɔ nkpǝ ? Nnya kasɔ ni bǝ tutɛɛ , ɔ́yifǝ úbǝ taa kawunsiǝ kamfo eto kasɔ ke .
Nya utidi ɔni ǝmǝ lɛyifǝ úbǝ kasɔɔ , wǝ ke disi óbe úsu kato fanlofanlo nɛ , oso utsyuǝ saa nya ófo unsi lǝ lesa saa ǝsuǝ lǝ kato ku kasɔ kenke .
Wǝ ni nwǝ dísie ǝtǝsa útǝ utidi saa nya úlǝkǝ bǝtsyuǝ báfiani batɔnkpe nya bǝtsyuǝ tsya lefiani bǝnyɛlǝkǝtidi , nya bǝtsyuǝ tsya lefiani mba laabe Ditiki Sɛɛ nǝmǝ letsya , bǝtsyuǝ ni mba laalɛ bafokanɔfɔ ola , nya bǝtsyuǝ lefiani bateasa .
Úsie ǝtǝsa nyamfo útǝ nkǝ lǝ ufi ɔlɔ Onanto eto betidi utsyǝ bǝ lǝ ufi ɔlɔ bafokanɔfɔ utsyǝ lǝ beyifo wǝ keyifo , nya yɛkɔ ku nyamfoo , lǝ ufi ǝsuǝale okpe Kristo eto ǝsuǝ nnya ni bafokanɔfɔ eto ditsyukpa nǝmǝ .
Onanto éyifo nyamfo nkǝ lǝ bomblɛ lǝ bubǝ buyifo bani lǝ nnya bofo bɔnɔ ǝsuǝ , ku lǝ bubǝ bote Onanto eto Ubi ǝmǝ . Lǝ bubǝ bobe bɔflɔ butsyǝ fe Kristo nya lǝ wǝ ditsyǝbi nǝmǝ kenke lǝ leba didufǝ bo lǝ ǝsuǝ butsyǝ fe wǝ ke .
Nya boensi embutsyǝ fe bekpefi ba eto nsusu dímambe , ba asatete fɔfɔ saa nte fǝ ufiebi wǝ laasɔ keke mǝ kesuko sɛtɔ ku kama , nya bidiabidia eto bateasa laawɛ mǝ kakpe lǝ mǝ nsusu bua ǝsuǝ .
Lǝ nyamfo eto kɛnyɛ , bǝ lǝ bɔtɛyi ɔnukualɛ lǝ lelabi ǝsuǝǝ , bubǝ bobé lǝ kusu saa ǝsuǝ fe Kristo wǝ nwǝ ni bo disi .
Wǝ lɛkɔbe utidi eto uyi ǝmǝ kenke eto ntsyakɔ ku kate kenke ɔnlɛ ɔni , itǝ bǝ utidi eto uyi ǝmǝ kenke eeyifo keyifo lǝ kusu ǝsuǝ , kabé kaflɔ kawunsǝ lǝ lelabi ǝsuǝ .
Nlɛ mi kɔlɛ bɔlɛ lǝ Bonamute eto diye ǝsuǝ minkǝ biensisiǝ nkpǝ fe mba lenyi Onanto , ini asa bimba hã eto disi beebu .
Nya mǝ nsusu nkpe lǝ ketuntu ǝsuǝ . Nya bǝmbǝ kedikɔ saa lǝ Onanto eto nkpǝ bo wǝǝtǝ ǝsuǝ , itsyise benyi nnya kulesa kon tsya , nya bankpe letotidi .
Benyi kofani nyaso asa buayifoyifo eto kama hã bǝǝtǝkǝko . Nya baasɛsǝ ǝnǝmi lǝ asa nnya laabiasǝ ǝsuǝ eto sinǝ saa eto buyifo ǝsuǝ .
Bebe , inni nyamfo eto okle békase bitsyi lǝ Kristo ǝsuǝ .
Mɔ éfi nnya minkǝ bɛnɔ asa itsyi lǝ wǝ Ditiki Sɛɛ nǝmǝ ǝsuǝ . Nya fe mba ntǝkǝko wǝ kamaa , báte mi ɔnukualɛtiki nnya nkpe lǝ Yesu ǝsuǝ .
Beyani ditsyǝbi koko eto nkpǝ bo bísiǝ , nǝ dítǝ bísiǝ nkpǝ bo eto okle bísiǝ léfe . Asa nyamfo díkawɛ mi kakpe nya bíkǝtǝkǝko ǝsuǝ eto sinǝ eto eyifosa eto nkpǝ bo laabiasǝ utidi eto nkpǝ .
Bɛtsyi mi ketu ku nsusu bɛwuninsǝ lǝ biyifo bafɔfɔ .
Nya bifi ditsyǝbi fɔfɔ nǝ béyifo lǝ Onanto eto ditsyǝbi ǝsuǝ nya weeyifo asa lǝ kusu ko diyifo kɛnkɛ bekpe fe awu .
Nyaso bɛyɛ sidia bɔtɛyi . Utsyuǝ saa tɛyi wǝ ɔyimitsyuǝ ɔnukualɛ itsyise bo nti eto utsyuǝ saa lɛkɔ buyifo Kristo eto ǝsuǝ .
Lǝ ǝnyǝ ɔblɔɔ , mǝntǝ lǝ fǝ ɔblɔ ǝmǝ lǝ okpa fǝ okpe lǝ lebua ǝsuǝ nya mǝntǝ lǝ kofe lǝ kudufǝ fǝ diyo ku ɔblɔ .
Biǝntǝ Obonsam kusu saa .
Utidi wǝ leeyuu , sinkli ɔyɛ buyu lǝ ufi wǝ ani uyifo keyifo sɛɛ lǝ ɔkɛ lesatsyuǝ nǝ ofo bufi kawunsǝko bakombo .
Biǝntǝ lǝ ditiki bua saa lǝ lɛbɔ ditsyi lǝ mi kɛnyɛ , bomu bidi etiki nnya lɔɔwunsǝko utidi lɔ wǝ utsyǝ , lǝ iyifo lɛwunsǝkobi itǝ mba lɛnɔ nnya .
Bienyifo kulesa nǝ lembutǝ Lɛwɔnɔ Kɛnkɛ nyǝ disuǝyuǝ . Itsyise Lɛwɔnɔ Kɛnkɛ befi bǝtsyǝ mi lekpo nǝ lete bǝ nǝ Onanto ebofo mi lǝ nkpǝ lǝ diyi fɛfɛ nǝmǝ ǝsuǝ .
Biǝntǝ lefonfi lɛkɛ lǝ mi ǝsuǝ , bilǝkǝ ɔblɔ kekleke ku lefonyi bitsyiko lǝ mi akɔɛsi . Bilǝkǝ lǝ mi nti kudukpokpo bimba , betidi eto diebiasǝbiasǝ ku nsusu bua saa kenke fifi lǝ utidi ǝsuǝ .
Lǝ nnya kɛnyɛɛ , bitǝ lǝ mi bǝtsyuǝ eto asa lǝ ɛlɛ mi kaminsǝ lǝ biyifo kafo ɛkpɛ bitǝ bǝtsyuǝ . Bifi abua bɛtsyɛ bǝtsyuǝ fe kase Onanto tsya dífi mi ale ɔ́tsyɛ mi ɛyɛ lǝ Kristo ǝsuǝ .
Se biyifo Onanto eto bebi lala esoo , ele bǝ bekplatsya lǝ bitsyǝ fe wǝ .
Bilǝkǝ lelabi bete lǝ mi nkpǝsiǝsiǝ ǝsuǝ fe kase Kristo laala bo nya úfi wǝ ǝsuǝ fe kedi ka laanyi fififi útǝ Onanto lǝ bo disi . Nyamfo eyifo keditǝtǝ ka laakpe Onanto disuǝyuǝ .
Se biyifo Onanto eto betidi esoo , yensile bǝ bakpo sɛsɔnɔdi ku asinsayifoyifo saa nye kunǝkpǝ eto diye ko lǝ mi nti .
Nko ke yensile bǝ bɔtɛyi kulesa butsyiko lǝ asinsa ǝsuǝ ku akɔɛnsa nye amumusa ǝsuǝ . Bomu ele bǝ bufi lɛninsɔ butǝ Onanto .
Itsyise mi kosate yi biǝ utidi wǝ kee ni ɔsɔnɔdi nye leeyifo asinsa nye nkpe kunǝkpǝǝ , embunyǝ kedikɔ lǝ Kristo ku Onanto eto sekakedikɔ kǝmiǝ . Lǝ ɔnukualɛ ǝsuǝǝ , kǝnǝnsɛ lǝ asa ǝsuǝ akateko sifiǝsumu .
Biǝntǝ lǝ kuutsyuǝ saa lǝ ɔwɛ mi okpe ku etiki bimba saa , itsyise asa nyamfo eto kakle eso Onanto eto lefonyi looba lekpo lǝ mba nkpe letotidi ǝsuǝ nɛ .
Nyaso mi ku mǝ mamfloma ani bǝtsyuǝ lǝ mǝ eyifosa ǝsuǝ .
Itsyise kɔɔ , bɛkɛ lǝ ketuntu ǝsuǝ , fɛɛ mɔmɔɔ , se bíkafiani Bonamute eto betidi esoo , bifi bekpe lǝ diyǝnde ǝsuǝ . Nyaso bisiǝ nkpǝ fe betidi ba nkpe lǝ diyǝnde ǝsuǝ ,
itsyise awɔnsa nnya laabɔ ketsyi lǝ betidi ba nsi nkpǝ lǝ diyǝnde ǝsuǝ ni asa sɛɛ buyifo , asa buyifo lǝ kusu ǝsuǝ ku ɔnukualɛ tɛyitɛyi .
Bekplatsya lǝ bekase asayifoyifo nnya laakpe Bonamute disuǝyuǝ .
Biankɔ ani ku mba eto eyifosa nsi nyɛ lǝ ketuntu nnya laambɔ awɔnsa saa ǝsuǝ . Bomu bilǝkǝ mǝ bete .
Itsyise iyifo afanisa tinti bǝ bedi etiki itsyiko lǝ eyifosa nyamfo eto okle ǝsuǝ lǝ kabiɔbiɔ ǝsuǝ kula tsya .
Nya lǝ bǝlǝkǝ asa nyamǝ kenke lǝ diyǝnde ǝsuǝ batée , ete boonyǝ mǝ ditsyǝbi nǝmǝ kosate wuee nɛ .
Itsyise lesa saa nǝ bǝlǝkǝ batee lekplee , aabɔ bǝǝnyǝ lǝ diyǝnde ǝsuǝ . Nyamfo eso baatɛyi bǝ , “ Sankli fǝ nwǝ nlɛ selabe , taka etsyi ɔkɔmǝ ǝbǝ , lǝ Kristo lǝ uyǝnde okpo fǝ lǝ ǝsuǝ . ”
Nyaso bebe sinini kase binsi nkpǝ . Biǝnsiǝ nkpǝ fe betidi ba lenyi kobe . Bomu bisiǝ nkpǝ fe betidi ba nyi kobe .
Biyifo kusu ko ditu mi mfo eto keyifo kukɔnɔ , itsyise asa buayifoyifo lǝ lefe nǝ bonkpe mfo ǝbǝ ebe kato tinti .
Le nyasoo , bienyifo mi ǝsuǝ fe betidibuki . Bomu bɛbɛbɛ lǝ bete asa nnya Bonamute ǝmǝ laala nkǝ biyifo .
Biǝnnǝ nte bikpǝ itsyise nyamfo akpe mi lǝ abuayifoyifo ǝsuǝ . Bomu bitǝ lǝ Lɛwɔnɔ Kɛnkɛ lǝ lefo disiǝ lǝ mi kenke .
Nya bifi Awɔnisa Kɛnkɛ eto Kukue eto ǝsǝ eto etiki , ku atɛsɛ eto ǝsǝ , ku bofokanɔ eto ǝsǝ bidinko mi bǝtsyuǝ etiki . Nya bifi atɛsɛ eto ǝsǝ ku ǝsǝ minimini bɛtɛsǝ Bonamute lǝ mi akɔɛsi .
Bɛsɔ Boanto Onanto ani lefe saa lǝ lesa saa ǝsuǝ ɛyɛ lǝ Bonamute Yesu Kristo eto diye ǝsuǝ .
Bebokosǝ mi ǝsuǝ kasɔ bitǝ bǝtsyuǝ fe kase biebu Kristo seka .
Besio bokosǝ mǝ ǝsuǝ kasɔ bǝtǝ mǝ kosate eto bǝsǝ fe kase baabokosǝ ǝsuǝ kasɔ kǝtǝ Bonamute ǝmǝ .
Itsyise usǝ ni disi utǝ usiǝ fe kase bafokanɔfɔ eto ditsyukpa eto disi ni Kristo . Ditsyukpa nǝmǝ ni Kristo eto ǝsuǝ eto sinǝ nya Kristo kosate ǝmǝ ni se Ofomfokǝtǝ .
Lǝ nyamfo esoo , fe kase bafokanɔfɔ eto ditsyukpa nǝmǝ lebokosǝ ǝsuǝ kasɔ dítǝ Kristoo , nko ke ini bǝ bǝsiǝ tsya bokasǝ mǝ ǝsuǝ kasɔ bǝtǝ mǝ bǝsǝ lǝ lesa saa ǝsuǝ nɛ .
Bǝsǝ , bela mi bǝsiǝ fe kase Kristo léla bafokanɔfɔ eto ditsyukpa nǝmǝ nya úfi wǝ nkpǝ útǝ lǝ ni disi seka .
Úyifo nyamfo lǝ ufi uyifo bafokanɔfɔ eto ditsyukpa nǝmǝ kɛnkɛ utǝ Onanto lǝ lefe nǝ eto lefe úflǝ ni ku wǝ ditiki fe ntu ókpasǝ .
Waanla nkǝ keni kukǝtsyuǝ saa lǝ kǝlǝ ni kukalebe saa lǝ kakpɔtsyi , nye lǝ keni kukǝtsyuǝ saa eto okle lǝ kǝtǝkǝ lǝ ni . Ola nkǝ lǝ bafokanɔfɔ eto ditsyukpa nǝmǝ lǝ diyifo kɛnkɛ , bǝnnyǝ kabiakɔ saa lǝ ni . Lǝ balɔkɔsǝ ni kukɔnɔ fɛ befi ni babɔnko lǝ wǝ ǝnǝmi .
Mmǝ ke ele bǝ bǝsǝ la mǝ bǝsiǝ fe kase baala mǝ kosate eto ǝsuǝ eto sinǝ nɛ . Nya osani wǝ laala wǝ usiǝǝ , wǝ kosate ɔnlɛ bola .
Kuutsyuǝ saa eenyifo wǝ ǝsuǝ eto sinǝ disiale . Bomuu , waalɛ se ola bǝ lǝ sɛkɛ ale , fe kase Kristo leeyifo kǝtǝ mba bafokanɔfɔ eto ditsyukpa nǝmǝ .
Itsyise wǝ ǝsuǝ eto lekpa buni butǝ wǝ .
Fe kase Awɔnisa Kɛnkɛ eto Kukue lɛtɛyi nkǝ , “ Lǝ nyamfo eso osani du lǝ wǝ anto ku ambe ɔflɔ usu ɔkɔ ku wǝ usiǝ nya mǝ inuǝ bamǝ loofiani ǝsuǝ eto sinǝ sɔni . ”
Kasɔnɔnɔ ka letsyoo , abiɔ kakpe lǝ ditiki nǝmfo kǝmiǝ . Mɔ éfi nnya fe Kristo ku bafokanɔfɔ eto ditsyukpa ǝsuǝǝ , banlɛ etiki budi ketsyiko .
Fɛɛ ɛlɛ etiki budi ketsyiko lǝ fintsya ǝsuǝ . Nya ni bǝ , ele bǝ mi utsyuǝ saa la wǝ usiǝ fe wǝ ǝsuǝ , nya usiǝ saa tsya lǝ ubu wǝ usǝ .
Mi bebii , bitsyue mi antomǝ ku ambemǝ koto fe kase ɛnyɛ lɛ Kristo eto kusu ǝsuǝ itsyise nnya ni lesa nǝ lɛtsyɛ bǝ biyifo nɛ .
Kɔfi kpekpe tutɛ ko kɛnyɛtsyǝtsyǝ nkpe ni bǝnkǝ , “ Bu fǝ anto ku fǝ ambe . ”
Isukosǝ ɛtɛyi nkǝ , “ Bǝ lǝ ɛlɛkɛko fǝ lǝ ǝsiǝ nkpǝ kǝntsyɛ lǝ kasɔ kamfo ǝsuǝ . ”
Antomǝǝ , biankpe mi bebi lɛblɔfi . Bomuu , bikulɛsǝ mǝ lǝ binǝ mǝ ku kɔlɛlɛlɛ ɛyɛ lǝ Bonamute eto bofokanɔ eto kusu ǝsuǝ .
Ndomufɔ , mimba leeyifo betidi bamba eto nyifoo , bebokosǝ ǝsuǝ kasɔ lǝ bitsyue mi kasɔ mfo eto banamute koto itsyi taa mi ketu kǝmiǝ fe kase bietsyue Kristo eto ditiki koto .
Bienyifo nko lǝ lefe nǝ mǝ ǝnǝmi ntǝkǝ lǝ mi ǝsuǝ bǝ lǝ batɛsǝ mi eso bomuu , bifi mi ǝsuǝale kenke biyifo lesa nǝ Onanto laala , fe Kristo eto ndomufɔ .
Bilǝkǝ kafo faa biyifo keyifo fe Bonamute ǝmǝ bɛnlɛ ke buyifo kǝtǝ seka , nya inni utidinini saa .
Bekloma biǝ Bonamute ebofo utsyuǝ saa kayo , ndomunyǝ feni o-o , nwǝ nsi wǝ ǝsuǝ ǝsuǝ feni o-o ɛyɛ lǝ keyifo sɛɛ ka feeyifo kumǝ .
Banamute , mi tsya yifo nkomǝ ke bitǝ mi ndomufɔ . Biankpe mǝ sikpi , itsyise biyi biǝ nwǝ ni mi ku mǝ Onamute ǝmǝ kpe kato . Waambe utidi eto ǝnǝmi lǝ etiki bola kǝlǝkǝ ǝsuǝ .
Lǝ kalosǝkɔɔ , kase biyifo bani ku Bonamute , lǝ isi ɛkɛ ale beso ɛyɛ lǝ wǝ ǝsuǝale kplɛ nyamǝ ǝsuǝ .
Bekpe mi bemake kenke bia Onanto dítǝ mi bǝ lǝ befo buńyǝ kekleke lǝ Obonsam eto awɛsu bua nyamǝ ǝsuǝ .
Itsyise inni bo kuu betidi nlɛ bɔkpɔ . Bomu bo ku awɔnɔ bua eto ǝsuǝale , lɛwɔnɔ eto ǝsuǝale eto baka , kawunsiǝ tuu kamfo eto ǝsuǝale eto baka , ku asa buayifoyifo eto baka ba nkpe kato eto ǝsuǝale bɔnlɛ bɔkpɔnko .
Lǝ nyamfo esoo , bifi Onanto eto bemake kenke bekpe . Bǝ lǝ diyi bua nǝmǝ ǝbǝ ditu mii , biofo buńyǝ kekleke kakpɔ lema nǝmǝ isu kalosǝkɔ , nya lǝ ǝsuǝale lǝ isi ibu ɛkɛ mi lǝ ǝsuǝ .
Nyaso bińyǝ kekleke ! Bifi ɔnukualɛ eto Ditiki Sɛɛ nǝmǝ bekle nkɛ fe abɔsu lǝ bifi kasɛyifoyifo biti fe akɔɛsibi eto situ eto etisa .
Ditiki Sɛɛ nǝ lǝǝnǝ diyuǝ kabokoo eto bɔtɛyi , lǝ diyifo mi afɔkpa nya biokpe bisu lema .
Ɛwunsǝ lǝ nyamfo ǝsuǝǝ , bifi bofokanɔ bɛlɛ lǝ ani lǝ idi lesa nǝ loota mi ǝsuǝ lǝ lema . Itsyise nnya ni lesa nǝ loofo itǝ mi lǝ olontidi ǝmǝ ata mi wǝ kabe ka nte fe ute wǝ nlɛ bunyǝ fla fla fla nya yaninsǝ ute ǝmǝ .
Nya bifi situ eto lemankpakpa nǝ ni Onanto eto nkpǝ bofokǝtǝ biti lǝ disi ku Onanto eto ditiki nǝ ni kalande nǝ Lɛwɔnɔ dítǝ mi bɛlɛ kekleke lǝ kɔni .
Bikato ola lefe saa kǝtǝ Onanto . Bɛtɔ Onanto eto bɔwunsǝko kekleke fe kase Lɛwɔnɔ nǝmǝ loote . Lǝ nyamfo esoo , bińyǝ bikabe kusu , nya yaanlo mi ani . Bikato ola lefe saa lǝ mba lefiani Onanto eto betidi kenke eto disi .
Beto ola tsya lǝ mɔ disi bǝ lǝ Onanto lǝ ufi lesa nǝ ele bǝ ntɛyi okpe mɛ lǝ kɛnyɛ bǝ lǝ ntɛyi Ditiki Sɛɛ nǝmǝ ku bofokanɔ lǝ sikpi mante mante ǝsuǝ , bǝ lǝ mbe letsya nlǝkǝ asakulakula nnya nkpe lǝ Ditiki Sɛɛ nǝmǝ ǝsuǝ nte .
Ditiki Sɛɛ nǝmfo eso mini ɔtɔnkpe wǝ béti bákpe lǝ diyo mfo nɛ . Beto ola bǝ lǝ mfo ni bɔtɛyi ku unnyǝ fe kase ele bǝ ntɛyi ni .
Tihiko , bo ɔyimisani lala , wǝ leeyifo asa lǝ Bonamute eto kusu ǝsuǝǝ , ebubǝ ɔtɛyi mi kase minte ku keyifo ka kenke minlɛ mfo .
Botsyese ko minlɛ wǝ miǝ ubǝ ɔtɛyi mi kase bonkpe mfo nya lǝ okpe mi nkɛale .
Boanto Onanto ku Bonamute Yesu Kristo lǝ bǝtǝ mi bafokanɔfɔ kenke , diyuǝ ku lelabi ku bofokanɔ .
Onanto eto lefonǝ lǝ ditǝkǝko betidi ba kenke laala Bonamute Yesu Kristo ku lelabi manlo .
Mɔ , Paulo , ku Timoteo ba ni Kristo Yesu eto beyifoyifo lɛwɔni kukue komfo . Bufi bɔnlɛ kǝtǝ mi Onanto eto bafokanɔfɔ kenke ba nkpe lǝ Filipi nya biyifo bani ku Kristo Yesu , ɛwunsǝ lǝ mi batɔnkotɔnko ku mi bawunsǝkotsyuǝ tsya .
Bɔlɛ bɔtɔ boǝ Boanto Onanto ku Bonamute Yesu Kristo eto lefonǝ ku diyuǝ lǝ disiǝko mi .
Lefe saa nǝ ke minkloma mii , maasɔ mɔ Onanto ani lǝ mi disi
Nya lefe saa nǝ ke minlɛ ola boto lǝ mimblɛ kenke eto disii , maato wǝ ku disuǝyuǝ .
Itsyi lǝ kase bɛwunsǝko mɛ lǝ Ditiki Sɛɛ nǝmǝ eto keyifo ǝsuǝ idu lǝ kasɔ ketsyikokɔ ibǝ ese mɔmɔ eso .
Mfo nnɔ miǝ Onanto wǝ dítsyiko keyifo sɛɛ kamfo kasɔ lǝ mi ntii , ebusukosǝ ke isu ese kalosǝkɔ lǝ Kristo Yesu eto dibǝfe nǝmǝ .
Bekpe mɛ lǝ nsusu lefe saa nya ɛlɛkɛ itǝ bǝ nkebu disi ketsyiko lǝ mimblɛ ǝsuǝ nko . Itsyise mimblɛ efi kǝtsyuǝ lǝ kusu ko Onanto dítǝ mɛ , mɔmɔ ǝmǝ minlabe lǝ diyo ku lǝ lefe nǝ mísiǝ lǝ mɔ ǝsuǝ ǝsuǝ bǝ lǝ nta Ditiki Sɛɛ nǝmǝ disi bǝ lǝ betidi lǝ bafo ni banɔ bǝńyǝ kekleke .
Onanto ni mɔ odansiɛ nkǝ sitinti minlɛ bɔtɛyi minkǝ lelabi nǝ eto okle nkpe lǝ Kristo Yesu ǝsuǝ útɛ boo , ni okle minfi minlɛ mi butǝ nɛ .
Nlɛ ola boto miǝ mi lelabi nǝ nkpe mii , lǝ disi lebe kato lekpe leso , lǝ befo ditiki nǝmǝ kasɔ bɔnɔ kala kǝlǝkǝ kukɔnɔ kǝtǝ ǝsuǝ .
Nyamfo luutǝ befo lesa sɛɛ bulǝkǝ kǝtǝ ǝsuǝ bǝ lǝ Kristo eto diyi nǝmǝ ǝsuǝǝ , biuyifo basɛɛ ba ǝsuǝ dikpilolo saa lǝmbɔkɛ .
Ɛwunsǝ lǝ nyamfo ǝsuǝǝ , bǝ lǝ kasɛyifoyifo ka eto okle Yesu Kristo hã lǝǝtǝ utidi leeyifoo , lǝ keyi mi ǝsuǝ , bǝ lǝ befi babesɛ Onanto kato , bǝtǝ wǝ dibu ku atɛsǝ .
Mɔ bayimi , nla miǝ bete sitinti miǝ asa nnya dítu mɛɛ , ǝbǝ ɛwunsǝ bǝ Ditiki Sɛɛ nemǝ ǝbǝ dínyǝ sɛtɔsusu bomu .
Itǝ nyasoo , bamamanyǝ ba kenke nkpe lǝ lekayo mfo ku betidi bamba kpǝ ba kenke nkpe lǝ lekayo mfo ǝnyǝ bǝtsyuǝ lekpo bǝ bákpe mɛ lǝ diyo itsyise nyifo Kristo eto uyifoyifo eso .
Ɛwunsɛ ku nyamfoo , mɔ bokpe lǝ diyo esi itǝ bafokanɔfɔ kpǝ esi bakpe utu bawunsǝ lǝ Bonamute ǝmǝ ǝsuǝ itǝ bensiate sikpi lǝ Ditiki Sɛɛ nǝmǝ budi ku ute .
Lǝ sitintii , mǝ nti betidi eto bǝtsyuǝ aayɛ lǝ kutsyuǝsɛ kpɔkpɔ ǝsuǝ kedi Kristo eto ditiki nǝmǝ kate , nya baala bǝ baatanko mɛ lǝ ni bɔtɛyi ǝsuǝ , fɛɛ bǝtsyuǝ eeyifo nnya ku nsusu sɛɛ .
Lelabi dítǝ betidi eto lekpa nuǝfǝ nǝmfo bǝ babe Ditiki Sɛɛ nǝmǝ letsya mmǝ , itsyise beyi bǝnkǝ bokpe Onanto lékpe mɛ nke nta Ditiki Sɛɛ nǝmǝ disi .
Fɛɛ betidi eto lekpa tutɛ ábe Kristo letsya lǝ kusu ko ǝmǝ boonyǝ kutǝkǝ kǝtǝ mǝ suǝ eso , nya inni lǝ ɔnukualɛ ǝsuǝ , bomu bǝ lǝ beyifo nko lǝ kanyi ka minlɛ bunyǝ lǝ diyo nǝmǝ kafo lǝ kabe kato kaso .
Fɛɛ nyamfo menyifo kulesa . Nya ni bǝ utsyuǝ abe Kristo letsya lǝ sidia , sidia ǝsuǝ o-o , lǝ ɔnukualɛ ǝsuǝ o-o , mɔ alɛɛ , bǝ bábe Kristo letsyaa , nnya mate aakpe mɛ disuǝyuǝ .
Nya muusukosǝ disuǝyuǝ nǝmǝ bunyǝ itsyise nyi miǝ ɛyɛ lǝ mi olatoto ǝsuǝ ku lǝ bɔwunsǝko bo laabɔ ketsyi lǝ Yesu Kristo eto Lɛwɔnɔ ǝsuǝǝ , boolǝkǝ mɛ lǝ diyo .
Nnya ǝsuǝ mimfi ǝnǝ mintǝkǝ ku minlɛ kusu bobe kekleke ni bǝ medi kofani lǝ mɔ keyifo ǝsuǝ . Bomu bǝ lefe saa , ku lǝ titlu mɔmɔɔ , lǝ nkpe nkɛale ku mɔ ǝsuǝale kenke , bǝ muunǝ dibu mboko Kristo , lǝ nkpe nkpǝ o-o nye lǝ bukpǝ mínkpe tsya .
Nya be ni nkpǝ ? Lǝ mɔ kutsyǝǝ , nnya ni bǝ lǝ nsi nkpǝ ntǝ Kristo . Nya lǝ nkpee , nnya bomu luusi yooboko mɛ kutǝkǝ eso nɛ .
Lǝ nnya ete minsi muusiǝ nkpǝǝ , eni muuyifo keyifo ka luubǝ kutǝkǝ . Fɛɛ mante nnya ele bǝ mfi lenti , ukpǝ lee nkpǝ .
Mɔ nsusu áma lǝ akpa ǝsuǝ . Eni moola tinti miǝ maabɔ lǝ nkpǝ bomfo nsu nsiǝ lǝ Kristo ɔflɔ , itsyise nyamfo alɛkɛ eso famfamfamfa .
Fɛɛ lǝ mi esoo , efe bǝ nsi nsiǝ nkpǝ lǝ kawunsiǝ kamfo .
Se mimfo nyamfo minɔ nko esoo , nyi miǝ muusiǝ lǝ mimblɛ kenke ɔflɔ nsukosǝ nyifo bo kenke minlɛ buyifo bǝ lǝ busu sɛtɔ , lǝ bunyǝ disuǝyuǝ lǝ Kristo bofokanɔ ǝsuǝ .
Nyamfo luutǝ bǝ lǝ mbǝ mi ɔflɔ bioo , biunyǝ kusu bebesǝ ǝsuǝ kato ɛyɛ lǝ mɛ ǝsuǝ bǝ biyifo bani ku Kristo Yesu eso .
Lesa nǝ lefé mɔmɔ ni bǝnkǝ bisiǝ nkpǝ bo dinyǝnko mba léfo Kristo eto Ditiki Sɛɛ nǝmǝ bánɔ . Itǝ bǝ lǝ mbǝ mi ɔflɔ o-o , mǝmbǝ o-o , lǝ nnɔ ntsyiko lǝ mi ǝsuǝ bǝnkǝ bińyǝ kekleke lǝ lɛwɔnɔ ku nsusu ǝsuǝ nya bińyǝ kɛnyɛkani lǝ mi bofokanɔ ǝsuǝ bɛnlɛ Ditiki Sɛɛ nǝmǝ disi bota .
Biante mi balo sikpi . Bomu bińyǝ ku utu kekleke . Nyamfo loote mǝ bǝ mǝ ebonya bedufǝǝ kasɔ nya mi ebutǝkǝ mǝ kato , itsyise Onanto nwǝ nlɛ bɔkpɔ kǝtǝ mi , ebutǝ bitǝkǝ kato .
Itsyise bǝtǝ mi kusu bǝ bisumu Kristo inni bǝ lǝ befo wǝ bɛnɔ ete eso , bomu bǝ lǝ binyǝ kanyi tsya lǝ wǝ disi eso .
Nya mɔmɔɔ , bɛkpɔnko mɛ lema nǝmǝ . Lema nǝmǝ bínyǝ míkakpɔ kɔ ǝmǝ ete nɛ . Nya fe kase bɛɛnɔ , ni ǝmǝ ke ete minsi minlɛ bɔkpɔ nɛ .
Mfo nnɔ miǝ mi nkpǝ bo benkpe lǝ Kristo ǝsuǝǝ , ǝtǝ bínyǝ ǝsuǝale . Nya wǝ lelabi lǝǝyuǝsǝ mi ketu . Biyifo bani ku wǝ Lɛwɔnɔ , nya bɛnlɛ mi ǝsuǝ wɔkɔkɔkɔɔkɔ lǝ kafoɛkpɛ ku kaminsǝnyǝnyǝ ǝsuǝ bitǝ bǝtsyuǝ .
Nnya lǝ nko ini sitintii , nyalɛ muukǝnko mi miǝ bitǝ lǝ nyǝ disuǝyuǝ bǝ nsusu bɔni ku lelabi lǝ lɛkɛ bo nya lǝ biyifo lɔni lǝ lɛwɔnɔ ku disibubu ǝsuǝ .
Bienyifo kulesa nǝ lete mɔ mate hã eto lɛlɛkɛsǝ nye ǝsuǝ katobǝsǝbesǝ eto ditsyǝbi . Bebokosǝ ǝsuǝ kasɔ , nya bibu betidi bamba fe balɛkɛ baso mi .
Nya bɛbɛbɛ betidi bamba eto kasɛɛ , inni fǝ mate eto lɛlɛkɛsɛ ete .
Bitǝ lǝ nsusu bo lɛkɛ Kristo Yesu , lǝ bɔkɛ mi tsya .
Nnya ni bǝ ite bǝ okpe Onanto eto ditsyebi tsyaa , wóemfi nnya lǝ ǝsuǝale ǝsuǝ nkǝ lǝ okate ku Onanto .
Bomu lǝ wǝ kosate eto lelabi ǝsuǝǝ , úfi lesa saa nǝ nte wǝ útǝ kafo faa , nya úyifo wǝ ǝsuǝ usumutidi . Nya úbǝ bále fe kawunsiǝ kamfo eto utidi .
Utidi eto ditsyǝbi lɛkɛ wǝ nya óbokosǝ ǝsuǝ kasɔ nya ɔ́yɛ lǝ kototsyuetsyue eto kusu ǝsuǝ úsu taa ukpǝ kǝmiǝ , ukpǝ lǝ uyikabie ǝsuǝ .
Ɛyɛ lǝ nyamfo esoo , Onanto ábesǝ wǝ kato ka nso kenke , nya úfi diye nǝ nso bɔmɔ kaso diye saa útǝkǝ wǝ .
Nya lǝ bakpadi Yesu eto diyee , ele bǝ asayifoyifo nnya kenke nkpe kato ku kasɔ ku nnya nkpe lǝ kasɔnti se akonki bǝtǝ wǝ .
Nya mǝmblɛ luufe kɛnyɛ batɛyi bǝ Yesu Kristo ni Bonamute , bǝ lǝ befi batɛsǝ Onanto wǝ ni Boanto .
Nyaso , mɔ bayimi , fe kase bietsyue mɛ koto lefe saa , ite bǝ mimbǝ lǝ mi ɔflɔ mɔmɔ tsyaa kulaa , isi efe bǝ bitsyuǝ koto beso . Bekplatsya kekleke lǝ bifi sikpitete ku ketinkǝ biyifo keyifo ka diyǝnko mi bulǝkǝ .
Itsyise Onanto lɛ keyifo lǝ mi ǝsuǝ lefe saa nkǝ lǝ yuutǝ bɛtɔnɔ bitsyue asa nnya útsyue utsyǝ koto .
Biankpe kǝnǝ nye beto taflatsyǝ lǝ kulesa buyifo ǝsuǝ .
Itǝ bǝ lǝ kawunsuǝ biabia ka diyi ku abuayifoyifo mfoo , mii , biyifo Onanto eto bebi ba lekpa nya beele ku dikpilolo saa lǝmbǝ lǝ mi ǝsuǝ . Lǝ biyǝnde lǝ kawunsiǝ eto betidi eto nti fe kase befandebi lǝǝyǝnde lǝ kato seka .
Befo ditiki nǝ lǝǝtǝ nkpǝ nǝmǝ bɛlɛ kekleke , bǝ lǝ Kristo eto diyi nǝmǝ ǝsuǝǝ , moofo lɛkɔɛsi bɔsɔ katɛyi minkǝ méntsyetsyi bimba nye ményifo keyifo bimba .
Mi bofokanɔ lǝ Bonamute ǝsuǝ ku mi keyifoyifoyifo te fenkǝ keditǝtǝ kǝtǝ wǝ . Eni mɔ kɔtɔ bokpo lǝ kasɔ ekɔko keditǝtǝ kamfo . Nya lǝ ibǝ nkoo , yɔɔkɛ mɛ ɔkɔɛ nya muunyǝ disuǝyuǝ tinti ku mi mblɛ .
Nko ke ini nɛ bǝ mi tsya nyǝ disuǝyuǝ beto keyudu ku mɛ nɛ !
Lǝ Bonamte atɔnɔɔ , yɛmbɔklɛ , mootsyese Timoteo mi ɔflɔ , bǝ lǝ usinkli ubǝ ɔtɛyi mɛ kase asa nte lǝ mi ɔflɔ , lǝ nsi nyǝ disuǝyuǝ .
Lǝ ɔnukualɛ ǝsuǝǝ , mimbǝ kuutsyuǝ saa wǝ leefi kǝtsyuǝ lǝ mɔ ku mi etiki ǝsuǝ fe wǝ .
Nya bafɛfɛɛ , utsyuǝ saa lɛ wǝ lɛlɛkǝsǝ ete bobe , nya inni nnya ni Yesu Kristo eto kusu eto ale .
Fɛɛ mi kosate yi biǝ Timoteo alɛɛ , ɔwunsǝkotsyuǝ uni utǝ mɛ , kase wǝǝkǝnko mɛ lǝ keyifo kamǝ ǝsuǝ fe ubi ku anto itǝ Ditiki Sɛɛ nǝmǝ eto busǝnsǝ ǝsuǝ .
Nyaso nlɛ kusu bobe miǝ , lǝ nyǝ kase asa nyamǝ luubǝ itsyǝ ku mɛ koo , mootsyese wǝ mi ɔflɔ mlǝ .
Nya mfo nnɔ tsya miǝ Bonamute ǝmǝ kosate ebutǝ mɛ kusu nkǝ mbǝ mi ɔflɔ lǝ lefe kliminti ǝsuǝ .
Mbu tsya miǝ ele bǝ ntsyese bo ɔyimi Epafrodito mi ɔflɔ , wǝ díńyǝko mɛ kekleke lǝ Onanto eto keyifo ǝsuǝ . Wǝ ni mi ɔtɔyɛ wǝ bétsyese mɔ ɔflɔ biǝ ubǝ ɔwunsǝko mɛ .
Se unyi nkǝ bɛnɔ biǝ ǝsuǝ abia wǝ esoo , ílǝ wǝ tinti nya óla kekleke nkǝ wǝǝbǝ unyǝ mimblɛ .
Lǝ sitintii , ɔ́nɔ bufi kekleke ibu sɛkɛ lǝ ukpǝ . Fɛɛ Onanto ǝnyǝ wǝ kaminsǝ , nya inni wǝ mate bomu ku mɔ tã . Lenni nko eni mɔ kanyinyǝnyǝ eto bitsyikǝ eboso mɛ ani ku butsyi .
Nyamfo kulaa eso minla miǝ matsyese wǝ mi ɔflɔ lǝ binyǝ wǝ , lǝ binyǝnko wǝ disuǝnyǝ , nya mintsya loola nwɔnɔ mɔ utu siǝ kasɔ sɛkɛ .
Nyaso befo wǝ ani ǝnuǝ , binyǝko wǝ disuǝyuǝ lǝ Bonamute eto diye ǝsuǝ . Bitǝ betidi bamfo eto okle dibu .
Itsyise ufi wǝ ǝsuǝ utǝ nya untǝ kpǝ lǝ Kristo eto keyifo ka nkǝ woawunsǝko mɛ lǝ nyifo ka biamfo mǝ bɔwunsǝko nyifo eso .
Kafɛfɛkɔɔ , mɔ bayimi , binyǝ disuǝyuǝ bǝ biyifo bani ku Bonamute . Yenlǝ mɛ bǝ nsi nwɔni asa nyamfo ke ntsyese mi , itsyise nyamfo luutǝ buinyǝ kekleke nɛ .
Bɛlɛ ola bińyǝ bikabe babuayifo bamfó ba leeyifo asa fe bakpa , betidi ba lǝǝńyǝ kekleke bǝ bala ǝsuǝ eto sinǝ , ini lelolala .
Bo ni mba léfo lelolala eto lekpa inni mǝ , itsyise boesumu Onanto ɛyɛ lǝ wǝ Lɛwɔnɔ ǝsuǝ nya boǝnyǝ disuǝyuǝ se buyifo bani ku Kristo Yesu eso . Nya boemfi ǝsuǝ butǝ ǝsuǝ eto sinǝ bola eto lekpayifoyifo .
Nya lǝ utsyuǝ ebu nkǝ woofo ǝsuǝ bufi kǝtǝ lelolala eto lekpa buyifoo , eni mɔ bomu ele bǝ mfo ǝsuǝ eto sinǝ eto lekpayifoyifo eto asa ntǝ ǝsuǝ nso .
Mɔɔ , se bále mɛ eto diyi flamfla lee , nnya bála mɛ lelo nɛ , Israelnyǝ tinti mini nya mbɔ ntsyi lǝ Benyamin eto kafo . Hebrinyǝ kosate kosate wǝ eto anto ni Hebrinyǝ tinti wǝ mini nɛ . Nya lǝ Yudafɔ eto kɔfi ǝsuǝǝ , nyifo Farisinyǝ .
Nya lǝ kǝtsyuǝfifi lǝ Yudanyǝdidi ǝsuǝǝ , nyifo lǝ nnya ǝsuǝ kekleke itǝ bǝ ntǝkǝko Kristo eto bafokanɔfɔ kama nte mǝ ohiã tinti . Nya lǝ bɔyɛ lǝ Yudafɔ eto kɔfi ǝsuǝǝ , dikpilolo saa ǝmbɔkǝ lǝ mɛ itsyise , nyifo lǝ ko ǝsuǝ tinti .
Fɛɛ lǝ kutǝkǝ kutsyuǝ akɛ lǝ nnya ǝsuǝ itǝ mɛ kɔ ǝmǝ tsyaa , mɔmɔɔ , lǝ Kristo esoo , efiani asa bimba nnya lǝmbǝ kutǝkǝ saa itǝ mɛ .
Sitintii , mfi nyamfo kenke fe asa nnya lǝmbǝ kutǝkǝ saa , itsyise mbǝ nyǝ ntsyǝ lekpo miǝ Kristo Yesu hã ni Bonamute nya nyamfo afe mɛ eso asa fɛfɛ kenke . Lǝ wǝ esoo , ntó lesa saa nkpe nya mimfi asa fɛfɛ kenke fe kuku eto ekubi bǝ lǝ Kristo lǝ oka mɛ kɔni bonko wǝ lǝ buyifo bani ,
lǝ mfi mɔ ǝsuǝ kenke ntǝ wǝ . Nyasoo , minsini ɔsɛɛ itǝ mɔ ǝsuǝ ɛyɛ lǝ asayifoyifo lǝ kusu ǝsuǝ lǝ kɔfi komǝ kalɔ . Kasɛɛ ka ni lǝ Kristo bofo kanɔ ǝsuǝ hã moofo buyifo . Kasɛɛ ka Onanto hã lǝǝtǝ ɛyɛ lǝ bofokanɔ lǝ wǝ ǝsuǝ .
Nya lesa nǝ minla ni bǝ lǝ nte Kristo ku ǝsuǝale nnya dítǝ ótakasǝ wǝ utsyi ɔkɔmǝ úbǝ nkpǝ . Nya lǝ nnyǝ kanyi ku wǝ , lǝ nyifo lɔni ku wǝ lǝ wǝ ukpǝ ǝsuǝ ,
ku kusubebe bǝ Onanto ebotakasǝ mintsya utsyiko ɔkɔmǝ oboko nkpǝ .
Minlɛ bɔtɛyi minkɛ mbutǝkǝ kato nye mbɔflɔ nlo . Bomu nlɛ bokplatsya kekleke bǝ lǝ mfo kayofofo ka Kristo Yesu luufi utǝ mɛ . Itsyise Kristo Yesu éyifo mɛ nkǝ mfiani wǝ ole .
Lǝ sitintii , mɔ bayimi lala , mamfo nnɔ miǝ mɔ kɔni éboka kayofofo kamǝ . Bomu lesa nǝ minlɛ bokplatsya lǝ nyifo ni lǝ nta nnya díkafe ǝsuǝ le mfi ǝnǝmi ntǝkǝ lǝ nnya nte sɛtɔ eto kɔniboka ǝsuǝ .
Nyaso meetsyetsyi bebembe bǝ lǝ nsu nsa usunklu ǝmǝ nyila , bǝ lǝ mfo kayofofo ka Onanto lékpadi mɛ nkǝ mbǝ mfo lǝ kato ɛyɛ lǝ Kristo Yesu eso .
Bitǝ lǝ nsusu bomfo lǝ bɔkɛ bomba díkabe lǝ Lɛwɔnɔ Kɛnkɛ ǝsuǝ . Nya lǝ mi utsyuǝ kpe nsusu bamba ntsyuǝ , Onanto ebulǝkǝ nyamfo ote mi ekpa wuee .
Niǝ , niǝ , nniǝǝ , bitǝ lǝ bɔyɛ busu sɛtɔ lǝ kusu ko ǝsuǝ búkayɛ ibǝ ese mɔmɔ .
Mɔ bayimi , bebe mɔ eyifobi ǝsuǝ bɛyɛ . Bɛlɛ ola bebe mba nsi nkpǝ lǝ ditsyǝbi sɛɛ ǝsuǝ fe kase búsiǝ bote mi seka .
Mbɔtɛyi mi nyamfo sesia , sesia mfe nya mɔmɔɔ , nsi nlɛ mi nnya bɔtɛyi ku binǝntu miǝ bǝtsyuǝ kpǝ eto nkpǝ bo bensi ǝtǝ beyifo balo itǝ Kristo eto ukpǝ lǝ uyikabie ǝsuǝ .
Betidi bamfo eebudufɛ lǝ kanyimanlo manlo eto ute ǝsuǝ . Itsyise mǝ kafo ni mǝ onanto . Nnya ni afanisaa , nnya ǝsuǝ bomu bǝǝnyǝ disuǝyuǝ nya befi mǝ nsusu bǝtǝkǝ lǝ kawunsiǝ eto bikǝ ǝsuǝ .
Fɛ , bo alɛɛ , bo umǝ ni kato nya buńyǝ bɔnlɛ bo Ofomfokǝtǝ wǝ ni Bonamute Yesu Kristo kusu bobe bǝ lǝ utsyi kato ubǝ .
Wǝ loofloma bo ǝsuǝ eto sinǝ sia lǝmbǝ ale uyifo se fe wǝ kosate eto ǝsuǝ eto sinǝ sia nkpe lǝ dinyǝndǝ ǝsuǝ ɛyɛ lǝ wǝ ǝsuǝale ǝsuǝ . Nya lǝ ǝsuǝalǝ nyamǝ ke ǝsuǝǝ , wuunǝ lesa saa okpe lǝ wǝ kɔfi kalɔ .
Nyaso , mɔ bayimi lala ba lefe bitǝ mɛ , ba minla miǝ mǝǝkǝnyǝ . Biakpe mɛ disuǝyuǝ tinti nya maasɔ lɛkɔɛsi kabesǝ ǝsuǝ kato lǝ mi disi . Mɔ bayimi lala , nko ele bǝ bińyǝ kekleke lǝ mi nkpǝ lǝ Bonamute ǝsuǝ nɛ .
Nlɛ Ewodia ku Sinteke lekpakpa miǝ bɛnɔ bǝtsyuǝ kasɔ lǝ besinkli bisiǝ fe bayimisio lǝ Bonamute eso .
Nya mi tsya ba ni mɔ beyifotsyuǝ lalaa , nla miǝ bɛwunsǝko besio bamfo . Itsyise béyifo keyifo kekleke báwunsǝko mɛ bǝ lǝ busǝnsǝ Ditiki Sɛɛ nǝmǝ ku Klemens ku mɔ beyifotsyuǝ bamba kenke ba eto aye nkpe lǝ Onanto eto Nkpǝ eto Kukue kafo .
Binyǝ disuǝyuǝ lefe saa bǝ biyifo bani ku Bonamute ǝmǝ . Nsi nlɛ bɔtɛyi bio miǝ binyǝ disuǝyuǝ .
Bɛkɛ disuǝtsyǝ bitǝ utsyuǝ saa . Itsyise Bonamute ǝmǝ eto dibǝfe ebɔfi .
Biǝnsiǝ bikala kawɔnɔ lǝ kulesa ǝsuǝ , bomu bikato ola bikǝtǝ Onanto lǝ lesa saa nǝ lehiã mi ǝsuǝ , bikasɔ wǝ ani itsyi taa mi ketu kǝmiǝ ke .
Nya Onanto eto diyuǝ nǝ nso kawunsiǝ eto utidi eto kasɔnɔnɔ saa , lǝ lɛlɔ mi ketu ku nsusu ditsyǝ lǝ lɔniyifoyifo ku Kristo Yesu ǝsuǝ .
Lǝ kalosǝkɔɔ , mɔ bayimi , bitǝ lǝ lesa nǝ nso kɔnɔ ku nnya dińyǝ itǝ atɛsǝ lǝ iyi mi nsusu kǝmiǝ , nyamfo ni lesa nǝ ni ɔnukualɛ , lesa saa nǝ dińyǝ itǝ dibu , lesa saa nǝ ni lɛsɛɛ , lesa saa nǝ lekpa , lesa saa nǝ laanɔ bobe ku lesa sa nǝ dinyǝnko utidi nɛ .
Bisiǝ nkpǝ lǝ lǝsanǝ békase ku béfo bitsyiko mɔ ɔflɔ , itsyi lǝ mɔ etikididi ku mɔ eyifosa tã ǝsuǝ . Nya lǝ Onanto wǝ lǝǝtǝ diyuǝ lǝ usiǝko mi .
Lǝ mɔ lɔniyifoyifo ku Bonamute ǝsuǝǝ , iyifo mɛ disuǝyuǝ tinti bǝ lǝ lefe kɛntsyɛ kamaa bisi bɛlɛ bulǝkǝ kate mɛ biǝ bifi kǝtsyuǝ lǝ mɛ ǝsuǝ . Inni bɔtɛyi minlɛ miǝ bɛni mɛ lǝ lefe nǝmǝ , bomu kusu ete yǝntǝ bǝ bilǝkǝ bete nko .
Nya inni bɔtɛyi minlɛ miǝ lesaatsyuǝ ahiã mɛ , bomu mbókase lǝ lesa saa ǝsuǝ ku lǝ kalebe saa miǝ lesa nǝ kee nte mɛɛ , dufǝ mɛ ǝnǝ .
Nya lesa nǝ ini bǝ lesa hiã fǝ ku lesa nǝ ini bǝ , lǝsa tsyǝ fǝ eso kase fahiãa , mbokase kobe komfo . Itǝ bǝ lǝ kalebe saa ku lefe saa nyi kase muusiǝ nkpǝ , imi mɛ o-o , kukpɛnsǝ lɛ mɛ o-o , ɛlɛkɛ itǝ mɛ . Lǝ ite mɛ kpǝ o-o nye elonko mɛ tsya .
Ǝsuǝale nnya Kristo ditǝ mɛɛ , nnya lǝǝtǝ maafo nyamfo kenke ǝsuǝ nɛ .
Fɛɛ bíyifo ɛlɛkɛ tinti bǝ bɛwunsǝko mɛ lǝ mɔ bulǝ kǝmiǝ .
Nya mi Filipifɔ kosate yi biǝ idu lefe nǝ míndu lǝ Makedoniaa , nya mítsyiko Ditiki Sɛɛ nǝmǝ letsya bobe kasɔɔ , mi hã ni bafokanɔfɔ eto ditsyukpa nǝ nlɛ mɛ bɔwunsǝko , kǝtǝ mɛ asa . Kutǝkǝ mínyǝ o-o , bɔsɔ ɛsɔ mɛ o-o , mi hã ni mba díkǝnko mɛ .
Lefe nǝ minkɛ lǝ Tesalonika kulaa tsyaa , se mínhiã bɔwunsǝko , bɛwunsǝko mɛ lefe kpǝ .
Nya inni ǝtǝsa minhiã itsyi mi ɔflɔ eso , bomu kutǝkǝ ko mi luunyǝ bɛyɛnko lǝ ǝtǝsa nyamfo ǝsuǝ .
Béfo mɛ kayo kenke . Nya béfo mɛ kayo besonsǝ kase ele be itsyǝ . Ǝtǝsa nya kenke bétsyese mɛ bɛyɛnko lǝ Epafrodito ǝsuǝ ǝbǝ éka mɛ kɔni . Ǝtǝsa nyamfo eyifo fe keditǝtǝ eto asa nnya laanyi fifififi befi bǝtǝ Onanto nnya dídufǝ wǝ ǝnǝ nya ékpe wǝ disuǝyuǝ .
Nya bo Onanto kosate ebutǝ mi ǝtǝsa nnya kenke loohiã mi ɛyɛ lǝ Kristo Yesu eto setabikɛ ku diyǝnde kplɛ nǝmǝ esuǝ .
Bitǝ lǝ bɔtɛsǝ Boanto Onanto itsyi manlo isu manlo kenke . Ibǝ itǝ .
Mǝǝsiǝsǝ mba ni Onanto eto bebi ba ni Kristo Yesu eto bale kenke o-o . Nya bayimi ba nkpe lǝ mɔ ɔflɔ mfo tsyaa , bǝ bǝǝ siǝsǝ mi o-o !
Betidi ba kenke léfo Onanto bánɔ nkpe mfo ǝsiǝsǝ mi kukɔnɔ , titlu mba nkpe lǝ Roma eto Okankplɛ eto diyo .
Lǝ Bonamute Yesu Kristo eto lefonǝ lǝ disiǝko mi .
Mɔ , Paulo , wǝ ɛyɛ lǝ Onanto eto ketsyue ǝsuǝ eso mimfiani Kristo Yesu eto ɔtɔnkpee , boko bo ɔyimisani Timoteo wǝ nlɛ kukue komfo bɔwɔni .
Bufi ko bɔlɛ bo bayimi ba nkpe lǝ Kolose ba díkafo Kristo bánɔ sitinti butǝ . Bɔlɛ Onanto wǝ ni bo Anto bɔtɔ boǝ lǝ ufi wǝ lefonǝ ku diyuǝ utǝ mi .
Lefe saa lǝ bɔlɛ ola botoo , boasɔ Onanto wǝ ni Bonamute Yesu Kristo eto Anto ani lǝ mi disi .
Itsyise bɔ́nɔ kase béfo Kristo Yesu bɛnɔ ku kase biala mi bayimitsyuǝ bafokanɔfɔ kenke .
Lefe nǝ Ditiki Sɛɛ tinti nǝmǝ leka mi ɔflɔ bubǝǝ , bɛnɔ kusubebe ko nkpe lǝ ni . Yanso mi bofokanɔ ku lelabi teke lǝ lesa nǝ bɛnlɛ kusu bobe balɔ bǝtsyǝ mi lǝ Onanto eto kato ǝsuǝ .
Ditiki Sɛɛ nǝmǝ lɛ bobe kakpe nya lɛnlɛ ebibi bɔnwɔ lǝ kawunsiǝ kamǝ kenke , fe kase díyifo lǝ mi tsya ǝsuǝ seka , idu lefe nǝ bɛnɔ kase Onanto lǝǝnǝ utidi kafo nya bɛnɔ ni kasɔ tututu .
Bɛnɔ Onanto eto lefonǝ nǝmfo eto etiki ɛyɛ lǝ bo uyifotsyuǝ lala Epafra wǝ díyifo Kristo eto keyifo ku ɔnukualɛ lǝ bo kɛnyɛ .
Wǝ díbǝ ɔ́tɛyi bo lelabi nǝ Onanto eto Lɛwɔnɔ nǝmǝ dífi útǝ mi .
Lǝ nya esoo , idu lǝ lefe nǝ bɔ́nɔ mi kɔsɔɔ , búkato ola lefe saa lǝ mi disi katɔ Onanto boǝ , ufi wǝ bote ku lelabi eto nsusu okpe mi lǝ ǝsuǝ , ɛyɛ lǝ kobe kenke ku kasɔnɔnɔ ka Lɛwɔnɔ nǝmǝ lǝǝtǝ ǝsuǝ .
Itǝ lǝ befo nkpǝ busiǝ fe kase Bonamute ǝmǝ laala nya lǝ bofo wǝ lelabi buyifo lefe saa . Lǝ mi nkpǝsiǝsiǝ lǝ buyi ku kasɛyifoyifo ku Onanto eto bote kakpe .
Onanto lǝ ufi wǝ ǝsuǝale kplɛ nnya ntǝkǝ ǝsuǝale saa kato okpe mi lǝ befo buńyǝ lǝ bulǝ saa eto kɛnyɛ ku dibusǝ . Lǝ bifi disuǝnyuǝ ku lɛninsɔ bitǝ Boanto Onanto wǝ dítǝ bɔ́flɔ bofo kedikɔ bunyǝ lǝ nka ɔ́lɔ útsyuǝ wǝ betidi lǝ wǝ sekakedikɔ eto diyǝnde ǝsuǝ .

Wǝ dílǝkǝ bo utsyiko lǝ ketuntu eto ǝsuǝale ǝsuǝ nya ókpa bo oboko wǝ Ubi lala eto sekakedikɔ .
Nwǝ ǝsuǝ ɛyɛ búnyǝ bofo itǝ úfi bo abua ɔ́tsyɛ bo .
Kristo eto ditsyǝbi ǝǝlǝkǝ Onanto wǝ boǝnyǝ ku ǝnǝmi eto ditsyǝbi kate . Ɔkɛ fɛ béyifo asayifoyifo saa kenke .
Itsyise ɛyɛ lǝ wǝǝ , nya Onanto díyifo asa nnya kenke nkpe kato ku kasɔ , nnya bǝǝnyǝ ku nnya bǝnnyǝ , ɛkɔ lǝ awɔnɔ eto ǝsuǝale kenke , banamute , baka ku ǝsuǝalefɔ saa tsya eto okle . Onanto éyifo kawunsiǝ kenke ɛyɛ lǝ wǝ itǝ wǝ .
Kristo akɛ fɛ Onanto díyifo lesa saa , nya ɛyɛ lǝ lɔniyifoyifo ku wǝǝ , nya lesa saa dínyǝ ni kǝńyǝnkɔ pɛpɛɛpɛ nɛ .
Wǝ ni disi itǝ wǝ ǝsuǝ nnya ni bafokanɔfɔ eto ditsyukpa nǝmǝ . Wǝ ni kaka diǝnyǝ ni nkpe ketsyiko . Onanto eto Ubi ǝmǝ ni ututɛ nya wǝ ni nwǝ létaka utsyiko ɔkɔmǝ úbǝ nkpǝ , bǝ lǝ udi ututɛ lǝ asa nnya kenke nti .
Iyifo Onanto eto lalabi nkǝ ditsyǝbi nǝ tutuutu nkpe wǝǝ , lǝ lɛkɛ wǝ ubi ǝmǝ tsya .
Isi iyifo wǝ lelabi tsya nkǝ lǝ uyifo bani ku kawunsiǝ kenke , nnya nkpe lǝ kasɔ mfo ku nnya nkpe kato kenke . Ubi ǝmǝ eto kɔtɔ ko ókpo kasɔ ɛyɛ lǝ wǝ ukpǝ lǝ uyikabie esuǝǝ , ko dínǝ diyuǝ nǝmfo leboko nɛ .
Kɔ kabia ákɛe lǝ mi ku Onanto eto nti , nya bikisi wǝ lǝ mi nsusu kǝmiǝ lǝ abua nnya biyifo eso .
Fɛ mɔmɔɔ , úsikli ófo mi kafo faa , ɛyɛ lǝ uyikabie eto ukpǝ wǝ Ubi díkpe lǝ mi disi eso . Ɛyɛ lǝ ukpǝ ǝmfo ǝsuǝǝ , nya Onanto dísinkli ɔ́lɔ mi utsyǝ lǝ wǝ ǝnǝmi fe mba bǝflǝsǝ ntu nya keni nye dikpilolo saa lǝmbǝ lǝ ǝsuǝ , lékpa kɛnkɛ seka .
Nyaso efe tinti bǝ befo buńyǝ bɛlɛ mi bofokanɔ lǝ kɔni kekleke . Bunte kekleke lǝ bofo bunyǝ sitinti , nya boembu lǝkǝ bo nsusu butsyiko lǝ kusubebe ko Ditiki Sɛɛ nǝmǝ dinǝ léboku bo ǝsuǝ . Ditiki Sɛɛ nǝmfo ǝsuǝ bábe letsya bǝtǝ kawunsiɛ eto asayifoyifo kenke , nnya eto uyifoyifo mɔ Paulo díbǝ ófiani .
Mɔmɔ , iyifo mɛ disuǝyuǝ bǝ nlɛ kanyi bunyǝ lǝ mi disi eso . Nya kanyi ka minlɛ bunyǝ lǝ ǝsuǝ eto sinǝ ǝsuǝ mfoo , lɛ mɛ bɔwunsǝko bǝ lǝ mflɔsǝ Kristo eto kanyi útǝ nkǝ nyǝ lǝ bafokanɔfɔ eto ditsyukpa nǝ ni wǝ ǝsuǝ eto sinǝ eto disi .
Onanto átsyese mɛ nkǝ mfiani wǝ uyifoyifo bǝ lǝ mbe wǝ ditiki nǝmǝ letsya ntǝ mi ku betidi ba kenke lǝ banɔ kasɔ ekpa wuee .
Ditiki Sɛɛ nǝmfo eyifo lekulasa kɔɔ , nya úkǝlǝkǝ óte wǝ betidi .
Onanto eto ketsyue keni bǝ lǝ ulǝkǝ akulasa nyamfo ote wǝ betidi lǝ bate , akulasa fo asi nya diyi ku atɛsɛ mfo . Nya akulasa nyamfo ni bǝ Kristo nkpe lǝ mi ketu kǝmiǝ itǝ mi tsya nkpe kedikɔ lǝ Onanto eto diyǝnde ǝsuǝ .
Nya Kristo ǝmfo bɔnlɛ letsya bobe kǝtǝ utsyuǝ saa nɛ , nya lǝ kobe saa ǝsuǝ boalɛ mǝ kɔlɛ kate mǝ asa bǝ lǝ bokpa mǝ utsyuǝ saa busuko Onanto eto ǝnǝmi fe mba diyifo bani ku Kristo ba díkabe baflɔ seka .
Nyamfo eto otsyekle mimlɛ kakplatsya ku ǝsuǝale nnya kenke Kristo leefi kakpe mɛ lǝ ǝsuǝ nnya nlɛ keyifo lǝ mɛ nɛ .
Nla miǝ bete lekplatsya nǝ minlɛ lǝ mi ku Laodikeafɔ ku betidi ba kenke bo ku mǝ dimantsya tɔ ǝnǝmi ku ǝnǝmi bote bǝtsyuǝ eto disi .
Meeyifo nko bǝ lǝ bǝnyǝ ǝsuǝale lǝ mǝ ketu kǝmiǝ lǝ beyifo bani tsya ku mǝ bǝtsyuǝ lǝ lelabi ǝsuǝ . Isi ensoo , itǝ kase boofo asa kasɔ bɔnɔ kukɔnɔ , bǝ bǝtsyǝ lekpo Onanto eto asakulakula ǝmǝ ni Kristo . Nyamfo ni bikesinɔke bia lefo koya tinti .
Kristo ni safui sia laasini Onanto eto kobe ku kobetete eto akulasafo koya nyamfo .
Nyaso nlɛ mi bɔtɛyi minkɛ biǝntǝ lǝ kuutsyuǝ saa lǝ ɔwɛ mi okpe ku etiki eto kǝnǝ bimba niǝ niǝ niǝ ete fe ɔnukualɛ kpe lǝ nnya tsya .
Itsyise ite bǝ bɛnlɛ mɛ bunyǝ lǝ ǝsuǝ eto sinǝ ǝsuǝ tsyaa , nkpe lǝ mi nti lǝ lɛwɔnɔ ǝsuǝ , nya iyifo mɛ disuǝnyuǝ lǝ kase bɛkɔ binyǝ kekleke lǝ mi Kristo bofokanɔ ǝsuǝ eso .
Kase befo Kristo Yesu ku mi lɛkɔɛsi kenke fe mi Onamutee , biyifo bani ku wǝ nko .
Bitǝ lǝ keyudu lǝ kǝńyǝ kedufǝkɔ katsyo lǝ wǝ , fe kuyi eto keyudu leedufe lǝ kasɔ . Beto mi nkpǝ bitǝkǝ lǝ wǝ mi bofokanɔ lǝ bumuǝ ale fe kase báte mi . Lǝ biyi ku lɛninsɔ itǝ Onanto lefe saa .
Nyaso bebe biǝ kuutsyuǝ saa manwɛ mi uyifo mi ndomufɔ ɛyɛ lǝ betidinini eto kobetete bimba ko nyɛ lǝ akpa nya báyani bǝtsyǝ betidi ku kawunsiǝ eto awɔnɔ eto ǝsuǝale eto kate ka lanyɛ lǝ Kristo eto asatete eto esu ǝsuǝ .
Itsyise Onantotidi eto ditsyǝbi kɛnkɛ nǝ lɛflɔ akɛ lǝ Kristo eto ǝsuǝale eto sinǝ ǝsuǝ lǝ wǝ utidididi eto ditsyuǝbi nǝmǝ ǝsuǝ .
Nya se buyifo bani ku wǝ , wǝǝ ni disi itǝ awɔnɔ eto ǝsuǝale saa ku awɔnɔ eto baka saa , ete bǝ bo nkpǝ tsya aflɔ lǝ kusu saa ǝsuǝ .
Se buyifo bani ku Kristo eso biyifo fe mba bála lelo , inni lǝ kase kawunsiǝ eto betidi leeyifo , bomuu ɛyɛ lǝ Kristo ǝsuǝǝ , Onanto ǝlǝkǝ mi ɔbɔnko lǝ ǝsuǝ eto sinǝ eto abuayifoyifo eto ǝsuǝale eto kalɔ . Nyamfo ni lelo nǝ bála mi ɛyɛ lǝ Kristo ǝsuǝ nɛ .
Itsyise lefe nǝ bǝflǝsǝ mi ntuu , bébikǝ mi ku Kristo , nya ɛyɛ lǝ nnya ǝsuǝǝ , bátakasǝ mi bǝńyǝnsǝ ku Kristo lǝ mi bofokanɔ eso , lǝ Onanto eto ǝsuǝale nyamǝ ǝsuǝ , wǝ nwǝ ni létakasǝ wǝ utsyiko ɔkɔmǝ óboko nkpǝ .
Lefe ditsyuǝ nǝ léfee , bíkpe lǝ lɛwɔnɔ ǝsuǝ lǝ mi abua nnya bíyifo eso , itsyise biedi Yudafɔ ba dímankɛ lǝ kɔfi kalɔ . Fɛ mɔmɔɔ , Onanto ébokpa mi óboko nkpǝ kǝmiǝ ku Kristo . Onanto éfi mi abua kenke ɔ́tsyɛ mi .
Ótsya ɔfiɔ lǝ kayo ka búsiǝ ku nnya afi nnya kenke lékle bo úlǝkǝ bo lǝ nnya ǝsuǝ kenke ɔ́sɔ lǝ uyikabie ǝsuǝ ku Kristo .
Nya lǝ uyikabie komfo ǝsuǝǝ , Kristo ǝlǝkǝ wǝ ǝsuǝ ɔ́bɔnko lǝ awɔnɔ eto ǝsuǝale ku baka saa eto kalɔ nya ótsyilamako mǝ ókpe mǝ kofani nya úlǝkǝ mǝ óte fe ndomufɔ ba óso ani utǝkǝ mǝ kato .
Nyaso biǝtǝ lǝ kuutsyuǝ saa lǝ okpe mi afi lǝ lesa nǝ biudi nye biunǝ lee biembudi nye buinǝ ǝsuǝ , nye nnya ni eyi sɛɛ lee , lǝ kofa fɔfɔ abe lee nye Ɔnwɛditsyǝyi ǝsuǝ .
Nyamfo kenke eyifo nnya nkpe kama ɛnlɛ bubǝ eto koyo ete ! Nnya eto koyo bɛnlɛ bunyǝ ni Kristo kosate .
Biǝntǝ lǝ ǝnǝmi ǝnǝmi eto utidi kuutsyuǝ wǝ laatɛyi nkǝ utǝtǝ kato itsyise wǝǝnyǝ ǝnǝtǝkǝtǝkǝ eto kǝlǝkǝkate , ba laayinkǝ betidi kakpe lǝ kawɛ eto ǝsuǝ bokosǝbokosǝ kasɔ ku kato eto batɔnkpe eto bɔsumu ǝsuǝ lǝ balo mi dikpi . Asa bimba ku utidi eto nsusu lǝkǝlǝkǝ ete ini . Lǝ bitǝkǝko utidi ǝmfo eto okle eto kamaa , biemunyǝ asa nnya eto kama bɛnlɛ bɔti .
Nwǝmfo eto okle ménsikɔ uyifo lɔni lǝ Kristo , wǝ nwǝ ni disi utǝ utidi ǝmǝ . Wǝ ǝsuǝ utidi ǝmǝ eto ǝsuǝ eto nlokɔ ku wǝ ǝmǝ eto umu kenke tsya nkpǝsǝ , wǝ ɔflɔ wǝǝnyǝ lesa sɛɛ saa , nya woabe fe kase Onanto laala .
Se bíkpǝ ku Kristo esoo , bɛbɔ lǝ kawunsiǝ eto awɔnɔ eto ǝsuǝale kalɔ . Beso binsi biǝtǝ baakpe mi afi fe bisi bekpe lǝ kawunsiǝ kamǝ kalɔ seka ?
Beso biesikeyifo lǝ nnya ǝsuǝ lǝ baatɛyi mi bǝnkǝ bienyifo nyamfo eto keyifo ku biandia nǝmǝ bebe nye bientidi nǝ nse ?
Asa nnya eto afi bákpe mi mfo eyifo asa nnya lǝ beyifo nnya keyifo balosǝ koo , iyifo ebimbasa nnya lensibe kutǝkǝ saa . Afi nyamfo kenke eyifo betidi eto ketsyue ku asatete ete .
Ele fe asa nnya bátɛyi mi mfo te fe kobe kutsyuǝ kpe lǝ nnya nya iyifo fe bǝlǝkǝ nnya betsyiko lǝ Onanto eto ketsyue ka útsyue utsyǝ ǝsuǝ . Yǝǝtǝ bǝ utidi bokosǝ ǝsuǝ kasɔ , utǝ wǝ ǝsuǝ eto sine nyǝ kanyi nnya luutǝ ola Onanto oso ku ofo ǝsuǝ bumuǝ kalɛ . Fɛɛ asa nyamfo eto okle buyifo anwunsǝko kuutsyuǝ bǝ lǝ oso wǝ ǝsuǝ eto sinǝ eto alasa ani .
Se ini botakasǝ Onanto létakase mi ku Kristo utsyiko ɔkɔmǝ óboko nkpǝ esoo , bɛti asa nnya nkpe kato kama kaka Kristo kosate nsi lǝ wǝ lekankpomɛ ǝsuǝ lǝ Onanto eto kodiani .
Bitǝ mi nsusu lǝ butǝkǝ lǝ asa nnya nkpe kato mfó ǝsuǝ , inni lǝ asa nnya nkpe lǝ kasɔ mfo .
Itsyise se bíkpee , mi nkpǝ efi bokpe lǝ Kristo eto nle ǝsuǝ bo lɛbiɔ bonkpe lǝ Onanto ǝsuǝ tsya .
Mi nkpǝ kosate eyifo nkpǝ lǝ Kristo ǝsuǝ . Nya lefe nǝ wɔɔbɔ bǝnyǝǝ , mi tsya ebɔbɔ ku wǝ nya buinyǝ kedikɔ lǝ wǝ sekakedikɔ eto diyǝnde ǝsuǝ .
Nyaso belo kasɔ mfo eto asa eto nkpǝ bo nkpe lǝ mi ǝsuǝ fenkǝ asɔnɔdidi , asinasayifoyifo , ǝsuǝ eto sinǝ eto kamininyǝnyǝ , kǝnǝnsɛ lǝ kawunsiǝ eto bikǝ bɔkɛ ǝsuǝ sia diyifo ufiǝsumusumu .
Asa nyamfo eto okle ǝǝnǝ Onanto eto lɛblɔfi kaboko mba ditidi ato lentsyue wǝ koto ǝsuǝ .
Lǝ nkpǝ bo bísiǝ kɔ ǝsuǝǝ , mi tsya éyifo asa nyamfo eto kakle .
Fɛɛ mɔmɔɔ , ele bǝ bɛyɛ asa nyamfo kenke eto kakle buyifo nnya ni ɔblɔnyǝnyǝ , lefonyi , kabua bɔbɛbɛ kǝtǝ fǝ utsyuǝ , aka ku etikibua saa didi .
Se bíkǝlǝkǝ mi ditsyǝbi koko nǝmǝ ku ni eyifosa lǝ mi ǝsuǝ esoo , biesitɛyi bǝtsyuǝ bidia bio .
Bifi békpe lǝ ditsyǝbi fɔfɔ nǝmǝ ǝsuǝ mɔmɔ . Nya ditsyǝbi fɔfɔ nǝmfo ni wǝ Onanto kosate eto ditsyǝbi nǝ ɔnlɛ bufi kakpe lǝ mi lefe saa , lǝ bébé bisu sɛtɔ bǝ lǝ bibǝ bete wǝ bɛwunsǝ .
Lǝ nyamfo esoo , kaba kǝfǝ saa ensibǝ lǝ mba lenni Yudafɔ ku mba ni Yudafɔ , mba bála alo ku mba bánla alo , bafɔ ku mba dimankpa ǝsuǝ , ndomufɔ ku mba nsi lǝ mǝ ǝsuǝ ǝsuǝ nti . Mǝmblɛ kenke eyifo bani lǝ Kristo ǝsuǝ , nya Kristo nkpe lǝ mǝmblɛ kǝmiǝ .
Mimblɛ eyifo Onanto eto betidi , nya óla mimblɛ nya úlǝkǝ mimblɛ uyifo wǝ kosate eto bale . Lǝ nyasoo , bifi ditsyǝbi nǝ dińyǝ ditǝ nkomǝ seka bɛyɛnko ǝsuǝ . Nya ni kaminsǝnyǝnyǝ , kafoɛkpɛ , ǝsuǝ kasɔ bokosǝbokosǝ , diyuǝsǝ ku disuǝtsyuǝ .
Bitsyǝsuǝ ku mi bǝtsyuǝ , lǝ bifi bɛtsyɛ bǝtsyuǝ lǝ utsyuǝ áta wǝ utsyuǝ ubu . Ele bǝ bifi bɛtsyɛ bǝtsyuǝ fe kase Bonamute dífi ɔtsyɛ mi .
Ɛwunsǝ lǝ nyamfo kenke ǝsuǝǝ , bifi lelabi bitǝ bǝtsyuǝ , itsyise ni laakɔ lesa saa kalɛ lǝ bǝtsyuǝ keyifo mǝ bani nɛ .
Kristo eto diyuǝ nǝ wǝǝtǝ , lǝ didi seka lǝ mi ketu ǝsuǝ , itsyise nyamfo eso Onanto lékpadi mi ɔkɔ biyifo bani nɛ . Lɛ nnya ǝsuǝǝ , bɛsɔ Onanto ani .
Bitǝ lǝ Kristo eto Ditiki Sɛɛ nǝmǝ , nǝ lefo koya tinti lǝ diyi mi ketu kǝmiǝ . Bete bǝtsyuǝ asa , bɛlɛ bǝtsyuǝ kɔlɛ lǝ kobe ǝsuǝ . Bifi Awɔnisa Kɛnkɛ eto ǝsǝ ku bafokanɔfɔ eto ǝsǝ ku lɛwɔnɔ eto ǝsǝ bitǝ lɛninsɔ Onanto lǝ mi ketu kǝmiǝ .
Nyaso bitǝ lesa saa nǝ biɔtɛyi nye buiyifoo , lǝ ɛyɛ lǝ Bonamute Yesu ǝsuǝ , le bifi lɛninsɔ bitǝ Boanto Onanto ɛyɛ lǝ wǝ diye ǝsuǝ .
Mi besensiǝ , bebokesǝ ǝsuǝ kasɔ bitǝ mi bese , itsyise nko dińyǝ itǝ bǝ biyifo fe Kristo eto bafokanɔfɔ nɛ .
Nko ke , mi bǝsiǝfi tsyaa , bifi lelabi bitǝ mi bǝsiǝ . Nya bienyifo mǝ disiale .
Mi bebi , bitsyue anto ku ambe mǝ koto lǝ lesa saa ǝsuǝ , itsyise nyamfo laakɛ Onanto ɔkuɛ nɛ .
Mi bebiantomǝ , biankpe mi bebi lɛblɔfi bǝ lǝ ani lǝ nyanlo mǝ .
Mi ndomufɔ , bitsyuǝ mi banamutemǝ koto lǝ lesa saa ǝsuǝ , inni lǝ lefe nǝ mǝ ǝnǝmi ntǝkǝ lǝ mi ǝsuǝ ete , bǝ lǝ batɛsǝ mi lǝ keyifo ǝsuǝ eso , bomuu , biyifo ke ku mi ketu kenke lǝ dibu biǝtǝ Bonamute eso .
Nya keyifo saa biuyifoo , biyifo ke ku kafo faa fe Bonamute bɛnlɛ ke buyifo kǝtǝ inni utidinini saa .
Bekloma biǝ Bonamute ebofo mi kayo fe kayofofo ka ɔ́lɛ utsyǝ utǝ wǝ betidi . Itsyise Kristo ni Onamute wǝ bɛnlɛ busumu .
Nya utsyuǝ saa wǝ luuyifo kabuaa , ebunyǝ kayofofo itǝ kabua ka weeyifo . Itsyise Onanto aakponko utsyuǝ saa lekpo lǝ kusu tsyɔntsyɔ ǝsuǝ .
Mba ni banamute , bɛlɛ mi ndomufɔ ba leeyifo mi nyifo ola lǝ kusu sɛɛ ko dińyǝ itǝ ǝsuǝ . Bekloma biǝ mi tsya kpe Onamute wǝ nkpe kato .
Bianyɛ ola boto kǝtǝ Onanto lefe saa . Bitǝkǝ ǝnǝ lǝ bɛlɛ ola boto lǝ bifi lɛninsɔ bikǝtǝ Onanto .
Beto ola lǝ bo tsya eto disi , bǝ lǝ Onanto lǝ ɔsini bo kusu lǝ bofo Kristo eto ditiki nǝ diyifo lekulasa kɔɔ , nǝ eso minlabe lǝ aba eto diyoo , letsya bobe kǝlǝ ni kate .
Beto ola bǝ lǝ mfo lekulasa nǝmfo bulǝkǝ kate lǝ lekpa wuee fe kase ele bǝ nyifo .
Bɛyɛ ku mamfokanɔfɔ lǝ kobe ǝsuǝ , lǝ biyifo kusu saa ko lɔɔsini kutǝ mi eto keyifo fe kase efe itǝ .
Bidi etiki ku dibu , bǝ lǝ lɛlɛkɛ bɔnɔ ku koto lefe saa , lǝ bete kase buitǝ etiki eto mbuayɛ sɛɛ itǝ utsyuǝ saa .
Bo ɔyimisani Tasiko lala , wǝ nwǝ leeyifo asa lǝ kusu sɛɛ ǝsuǝ ku uyifoyifotsyuǝ lǝ Bonamute eto keyifo ǝsuǝ , eebɔtɛyi mi lesa saa nǝ nlɛ mɛ bubǝ lǝ ǝsuǝ mfo .
Nyamfo eso minlɛ wǝ botsyese mi ɔflɔ bǝ lǝ ɔtɛyi mi bo mfo eto etiki saa nya lǝ okpe mi otsyekle tsya .
Onesimo wǝ ni bo ɔyimi lala wǝ bofobɔnɔ nwǝ ni mi nti eto ɔnii , tsya akɔ ku wǝ balɛ bubɛ . Bɔɔtɛyi mi lesa saa nǝ nlɛ bubǝ mfo eto etiki .
Aristarko nwǝ boko wǝ nlabe lǝ diyo mfo ku Marko wǝ ni Barnaba eto ɔyimisani bǝ bǝǝsiǝsǝ mi o-o ! Bóotǝ mi bote koko bǝ lǝ Marko ǝmfo ǝbǝ mi ɔflɔ , bisensǝ ani befo wǝ kafo faa .
Yosua wǝ bensi bakpo Yusto tsya ǝǝsiǝsǝ mi . Mǝ itsyǝ bamfo hã ni Yudafɔ eto bafokanɔfɔ ba nlɛ keyifo ku mɛ itǝ Onanto eto sekakedikɔ kamǝ nɛ . Beyifo bawunsǝkotsyuǝ tinti bǝtǝ mɛ .
Epafra wǝ ni mi nti eto ɔni wǝ ni Kristo eto uyifoyifo tsya nkǝ wǝǝsiǝsǝ mi o-o . Woato ola kekleke lefe saa lǝ mi disi katɔ Onanto nkǝ lǝ binyǝ kekleke , lǝ bɛflɔ lǝ kototsyuentsyue Onanto eto ditiki nǝmǝ .
Moofo wǝ kɛnyɛ budi lǝ keyifo kekleke ka weeyifo kǝtǝ mi ku betidi ba nkpe lǝ Laodikea ku Hierapoli .
Bo ɔyimitsyuǝ lala ofala kplɛ Luka ku Dema bǝ bǝǝsiǝsǝ mi o-o .
Boǝsiǝsǝ bayimi ba nkpe lǝ Laodikea ku Bɔyimisio Nimfa ku bafokanɔfɔ eto ditsyukpa nǝ laakpe disi lǝ wǝ diyo o-o .
Lǝ bekla kukue komfo belosǝǝ , bifi ko betsyese bafokanɔfɔ eto ditsyukpa nǝ nkpe lǝ Laodikea lǝ mǝ tsya lǝ bakla . Nko kee , mi tsya lǝ bekla kukue ko míwɔni míntǝ Laodikea eto bafokanɔfɔ eto ditsyukpa tsya .
Nya lǝ bɛtɛyi Arkipo biǝ lǝ okpe otsyese lǝ olosǝ Bonamute eto keyifo ka úfi ókpe wǝ lǝ ani mfó .
Mɔ , Paulo , kosate dífi mɔ kɔni minlɛ kǝsiǝ kamfo bɔwɔni katsyese mi . Nya bianta ǝsuǝ biǝ nsi nlabe lǝ aba eto diyo . Nlɛ Onanto bɔtɔ miǝ utǝ lǝ wǝ lefonǝ lǝ disiǝko mi .
Mɔ , Paulo , ku Silvano ku Timoteo bo lɛwɔni kukue komfo bɔnlɛ mi mba ni Boanto Onanto ku Bonamute Yesu Kristo eto bale lǝ Tesalonika butǝ . Nya bɔnlɛ ola boto kǝtǝ Boanto Onanto katɔ wǝ lefonǝ ku diyuǝ kǝtǝ mi .
Boasɔ Onanto ani lǝ mimblɛ eto disi . Nya lefe sa lǝ bɔlɛ ola botoo , boalɛ wǝ lekpakpa lǝ mi disi .
Nya boanyɛ Boanto Onanto bɔtɛyi lǝ mi bofokanɔ lǝ keyifo ka bɛnlɛ buyifo eso . Boatɛyi wǝ tsya kase bɛnlɛ betidi lelabi butǝ , nya bɛnlɛ kusu bobe kekleke itǝ Bonamute Yesu Kristo .
Bo bayimi , buyi boǝnkǝ Onanto aala mi tinti nya úlǝkǝ mi fe wǝ bale .
Nya Ditiki Sɛɛ nǝ búbǝ bɔ́tɛyi mii , menyifo ditiki fufu nǝ ete bóboko mi . Bomu ɛyɛ lǝ Lɛwɔnɔ Kɛnkɛ eto ǝsuǝale nya nlɛ ni ǝsuǝale bulǝkǝ kate bǝ nya béfo bɛnɔ eyifo sitinti . Bínyǝ kase bɔ́lɛ bo ǝsuǝ lǝ mi nti , nya búyifo nko itǝ lǝ mi lɛkɛsǝ eso .
Nya lǝ ɔnukualɛɛ , mi tsya áfo nnya binsi bo ku Bonamute eto nkpǝ bomǝ . Ite bǝ bɛlɛ kanyi bunyǝ tsyaa , béfo ditiki nǝmfo ku disuǝyuǝ nǝ Lɛwɔnɔ Kɛnkɛ dítǝ mi .
Lǝ nyamfo eso bafokanɔfɔ nkpe lǝ Makedonia ku Akaia eto kasɔ kenkee , lɛ bobe kakase asa ketsyiko mi ɔflɔ .
Fɛɛ inni Bonamute eto ditiki nǝmfo ete dísǝnsǝ ditsyi mi ɔflɔ dísu Makedonia ku Akaia kenke . Bomu mi Onanto bofokanɔ tsya ébusǝnsǝ isu kalebe saa . Nya insi ni bo nsi lɔɔtɛyi kulesa , itsyise betidi ba tã ébɔnɔ nya .
Nya mǝ kosate nlɛ etiki budi ketsyiko lǝ kase béfo bo lǝ lefe nǝ búbǝ mi ɔflɔ ku kase bisinkli bɛyɛ bǝfiǝ kedi butǝ , nya bífi mi ǝsuǝ bítǝ Onanto wǝǝ hã nkpe nkpǝ .
Nya biińyǝ binsǝkǝ wǝ Ubi Yesu wǝ ótakasǝ utsyiko ɔkɔmǝ , nya úbǝ usiǝ nkpǝ ku Onanto , nya wuutsyi Onanto eto kato ubǝ . Yesu ǝmfo hã loofo bo bofo ketsyiko kotonǝnǝ ko Onanto luutǝ babuayifo kenke .
Mɔ bayimi , mi kosate yi lesa nǝ eso búbǝ mi ɔflɔ , nya bo mi ɔflɔ bubǝ ményifo bimba .
Nya biyi kase búnyǝ kanyi nya banlɛ bo boka kakpo bo ǝnǝmi kasɔ lǝ Filipi fɛ bubǝ boyo mi ɔflɔ lǝ Tesalonika mfó . Ite bǝ bǝlǝ bo lǝ mi mfó tsya , Bonamute ákpe bo nkɛale nya bɔ́tɛyi mi wǝ Ditiki Sɛɛ nǝmǝ .
Nya kɔlɛ ko bɔ́nlɛ mi bɔlɛɛ , mentsyi lǝ bo mantebutsyuǝ nye lǝ nsusu bua saa nye lǝ bɔwɛ kuutsyuǝ saa bokpe .
Bomu Ditiki Sɛɛ nǝmǝ eto ɔnukualɛ bɔtɛyi minlɛ . Nya lesa nǝ ele bǝ bɔtɛyi mi lefe saa dini nǝ Onanto lela nkǝ buyifo nɛ . Itsyise wǝ kosate ǝnyǝ tutɛtutɛ nkǝ buńyǝ butǝ bǝ bɔtɛyi mi wǝ Ditiki Sɛɛ nǝmǝ . Nya yentsyi lǝ kase betidi léla , bomu lǝ kase Onanto wǝǝ nyi utudi saa eto lɛkɔɛsi kǝmiǝ léla .
Biyi biǝ inni kawɛ eto etiki búfi bóboko mi . Nya bóantɛyi mi Ditiki Sɛɛ nǝmǝ lǝ bunyǝ kutǝkǝ itsyi lǝ mi ǝsuǝ . Nya Onanto kosate ebudi bo odansiɛ lǝ ditiki nǝmǝ ǝsuǝ .
Boantɔ atɛsǝ itsyi lǝ mi ɔflɔ nye betidi bamba ɔflɔ . Ite bǝ bokpe kusu fe Kristo eto batɔnkpe bǝ lǝ bɔbɛbɛ bo lɛlɛkǝsǝ bǝ bufi lesa saa butǝkǝ mi lǝ ǝsuǝ tsyaa ,
bɔ́lɛ bo ǝsuǝ fe kase ubiambe laabe wǝ bebi ku lefonǝ .
Se boala mi sitinti esoo , iyifo bo lelabi boǝ mi tsya lǝ bɛnɔ Ditiki Sɛɛ nǝmfo . Nya inni Onanto eto Ditiki Sɛɛ mate . Bomu bufi bo nkpǝ tsya bútǝ lǝ mi disi , itsyise befo koya tinti bitǝ bo .
Mɔ bayimi , bekloma biǝ lefe nǝ búbǝ mi ɔflɔ búbǝ bɔ́tɛyi mi Ditiki Sɛɛ nǝmǝ mfóo , bókplatsya bóto diwi ketsye ku kakɔmi búyifo keyifo itǝ bǝ , bóǝmfi bo ǝsuǝ buyifo bitsyikǝ butǝkǝ lǝ mi kutsyuǝ saa lǝ ǝsuǝ .
Mi kosate ku Onanto ebudi bo adansiɛ lǝ nnya ǝsuǝ lǝ kase bɔ́lɛ bo ǝsuǝ kukɔnɔ lǝ mi mba dikafo bɛnɔ nti . Búyifo lesa saa kukɔnɔ . Nya kuutsyuǝ saa mǝnyǝ kabua saa lǝ bo ǝsuǝ .
Biyi tsya biǝ bɔ́lɛ mi utsyuǝ saa fe kase ubianto laalɛ wǝ bebi ola wɛkɛkɛkɛ .
Bókpe mi nkɛale , bómansǝ mi lɛkɔ nya búkalɛ mi kɔlɛ kase biusiǝ nkpǝ sɛɛ itǝ bǝ Boanto Onanto ebunyǝ disuǝyuǝ lǝ mi ǝsuǝ . Itsyise wǝ kosate wǝ lékpadi mi nkǝ lǝ binyǝ bofo lǝ wǝ sekakedikɔ ku diyǝnde kenke .
Nya eso ele bǝ bɔsɔ Onanto ani tsya ni bǝnkǝǝ , lefe nǝ bɔ́tɛyi mi Ditiki Sɛɛ nǝmfoo , bíemfi ni fe ditiki bimba . Bomu béfo ni fenkǝ Onanto eto ditiki . Ɔnukualɛ ini bǝ wǝ ditiki dini . Nya íkaboko bɔtsyikawuninsǝ tsya lǝ mi mba díkafo bɛnɔ eto nkpǝsiǝsiǝ ǝsuǝ .
Mɔ bayimi , asa nnya díbǝ mi lǝ ǝsuǝ mfóo , nya ke ni lesa nǝ díbǝ lǝ Onanto eto betidi ǝsuǝ lǝ Yudafɔ eto kasɔ nɛ . Nya kanyi ka bínyǝ lǝ mi betidi eto anii , nko kǝ íbǝ lǝ Yudafɔ eto kasɔ eto betidi ba léfo Yesu bánɔ lǝ Yudafɔ eto ani nɛ .
Yudafɔ bamfó álo Bonamute Yesu ku Onanto eto bǝnyɛlǝkǝtidi tsya nya báte bo tsya ohiã . Mǝ eyifosa átaka ińyǝ lǝ Onanto ǝsuǝ nya bátaka ku sikpi bǝńyǝ betidi ba tã lǝ ǝsuǝ .
Bákplatsya bǝ lǝ beti bo kusu bǝ boatɛyi mba lenni Yudafɔ Ditiki Sɛɛ nǝmǝ bǝ lǝ bǝnyǝ nkpǝ manlo . Lǝ nyaso mǝ asa buayifoyifo ǝbǝ ifui ékpia efe isu eyo kaka mɔmɔɔ , ísu ínǝ Onanto eto kotonǝnǝ eboko mǝ lǝ ǝsuǝ .
Mɔ bayimi , yoofo eyi asiani se búdu lǝ miǝ ɔflɔ . Tsya bekpe bo lǝ nsusu kǝmiǝ . Nya bokplatsya lǝ kusu saa ǝsuǝ boofo , lǝ bubǝ botsya ku mi ǝnǝmi ku ǝnǝmi tsya yǝntǝ kusu .
Bóla boǝ lǝ busi bubǝ bunyǝ mi . Nya mɔ , Paulo , kosatee , nyɛ esu saa nya moofo bǝ lǝ mfo bubǝ . Fɛɛ obuale ǝmǝ mǝntǝ kusu .
Nla tinti miǝ lǝ mbǝ nyǝ mi , itsyise bufi bo ǝnǝ butǝkǝ lǝ mi . Nya mi ni bo disuǝyuǝ , itsyise mi ku bafokanɔfɔ bamba ni bo kutǝkǝ ko eso boofo lɛkɔɛsi bɔsɔ lǝ lefe nǝ Bonamute Yesu luubǝ bio .
Sitintii , mi ni bo lɛmɔ ku bo disuǝyuǝ nɛ .
Nya se ɛnlɛ bo bulǝ se boensinyǝ mi tɔ esoo , bóse nya uyi boǝ bo inuǝ lǝ bɔtsyimɛ lǝ Atene .
Nya bótsyese Timoteo lǝ ubǝ okpe mi nkɛ alɛ , nya lǝ ɔwunsǝ ko mi lǝ mi bofokanɔ ǝsuǝ . Uyifo bo ɔyimisami wǝ laawunsǝko bo lǝ kanantoyifo ku Kristo eto Ditiki Sɛɛ eto bɔtɛyi ǝsuǝ .
Bo nsusu ni bǝnkǝ boanla bǝ bulǝ ku kanyi ka bɛnlɛ bunyǝ lǝ elo mi kuutsyuǝ saa ani . Mi kosate fe biyi koko biǝ bulǝ ku kanyibunyǝ ni nnya leetu nwǝ ke ntǝkǝko Kristo .
Biokloma biǝ lefe nǝ bɔkɛ mi lǝ ɔflɔɔ , bútǝ mi bote katɔnsǝ boǝnkǝ bulǝ kpǝ ebutu mi . Nya fe kase binyii , íbǝ itǝ nko sitinti .
Nyamfo eso míntsyese Timoteo minkǝ ubǝ obe lǝ bisi bińyǝ keklǝkǝ lǝ mi bofokanɔ ǝsuǝ . Itsyise mmuǝ utu nnɔ . Nya mɔ sikpitete ni bǝnkǝ ǝtsyuǝ oboale ǝmǝ ébubǝ óbiasǝ mi nsusu itǝ bǝ bo bokplatsya kenke ǝbǝ íyifo bimba .
Nya se Timoteo dísinkli ubǝǝ , ɔ́tɛyi bo ku disuǝyuǝ nkǝ bisi bińyǝ kekleke lǝ mi bofokanɔ ku mi lelabi itǝ mi bǝtsyuǝ insi enso . Ɔ́tɛyi bo tsya nkǝ biakloma bo tinti nya bɛnlɛ kusu bobe biǝ biǝnyǝ bo fe kase bo tsya nlɛ bola boǝ boǝnyǝ mi .
Lǝ nyamfo esoo , mɔ bayimi , ite bǝ bɔlɛ kanyi bunyǝ nya asa nyamfo lekle bo tsyaa , mi bofokanɔ aakpe bo disuǝyuǝ kǝyuǝsǝ bo ketu .
Se bɔ́nɔ kase bińyǝ kekleke lǝ Bonamute eto bofokanɔ esuǝǝ , mfe fɛ nkpǝ fɔfɔ dídufǝ bo lǝ ǝsuǝ nɛ .
Boǝmbofo Onanto ani bɔsɔ yooyo disuǝyuǝ nǝ bɔnlɛ bunyǝ lǝ wǝ ǝnǝmi lǝ mi disi eso .
Bɔlɛ Boanto Onanto lekpakpa bɔlɛ ketsye ku kakɔmi boǝ utǝ lǝ busi botsya lǝ bokpe mi nkɛale lǝ mi bofokanɔ ǝsuǝ .
Nyaso mɔmɔɔ , Boanto Onanto kosate ku Bonamute Yesu lǝ basini bo kusu bǝ lǝ bofo mi ɔflɔ bubǝ .
Nya Bonamute lǝ utǝ kusu bǝ mi lelabi itǝ mi bǝtsyuǝ ku betidi bamba lǝ difui lekpe fe kase boala mi ke . Nya lǝ bela betidi bamba tsya fe kase boala mi .
Nyamfo luutǝ Boanto Onanto lookpe mi ǝsuǝale , ulǝkǝ mi utsyiko lǝ Obonsam eto esu kenke ǝsuǝ nya lǝ uyifo mi kɛnkɛ lǝ wǝ ǝnǝmi isu ese diyi nǝ Bonamute Yesu luusinkli ubǝ kawunsiǝ kamfo ku wǝ mba kenke diyifo kɛnkɛ .
Mɔ bayimi , mɔ ditiki fɛfɛ nǝ minla miǝ malɛ mi lekpakpa lǝ ntɛyi ni bǝ , bisiǝ nkpǝ bo lɔɔkɛ Boanto Onanto ɔkɔɛ fe kase bóte mi . Bɛlɛnko nko kekleke , tsya bɔlɛ mi nkɛale bokpe lǝ Bonamute Yesu eto diye ǝsuǝ bǝ lǝ bisi biyifo beso nko .
Itsyise biyi asa nnya bote mi ɛyɛ lǝ Bonamute Yesu eto ǝsuǝale ǝsuǝ .
Onanto aala nkǝ biyifo mi ǝsuǝ kɛnkɛ lǝ bilǝkǝ mi ǝsuǝ bitsyiko lǝ asɔnɔdidi kenke ǝsuǝ .
Ele bǝ usǝ ku usiǝ te kase bɔɔlɛ mǝ ǝsuǝ bǝsiǝ nkpǝ bo diyifo kɛnkɛ ku lǝ dibu ǝsuǝ .
Nya biǝntǝkǝko ǝsuǝ eto sinǝ eto kamini bisiǝ nkpǝ fe betidi ba laante Onanto sikpi .
Lǝ nyamfo esoo , kuutsyuǝ saa mansɛsǝ ǝnǝmi lǝ wǝ ɔyimitsyuǝ eto usiǝ ǝsuǝ bǝ lǝ usu ota wǝ ubu . Bɔtɛyi mi nko bunyǝ nya bɔlɛ mi ato bukǝ kekleke boǝnkǝǝ , Bonamute ebunǝ mba lǝǝyifo asa nyamfo eto kakle koto kekleke .
Onanto ákpadi bo nkǝ buyifo betidi kɛnkɛ . Nyaso bitǝ lǝ bulǝkǝ bo ǝsuǝ butsyiko lǝ asinsa ǝsuǝ .
Nyaso lǝ mi nti eto utsyuǝ ani buyifo lǝ etsyuesa nyamfo ǝsuǝǝ , inni betidi ǝsuǝ ótaka úńyǝ . Bomu Onanto , nwǝ leefi wǝ Lɛwɔnɔ Kɛnkɛ kǝtǝ mi , eto ǝsuǝ ótaka úńyǝ .
Nya lǝ lelabi itǝ mi bayimitsyuǝ bafokanɔfɔɔ , yensife bǝ bɔwɔni kulesa butǝ mi lǝ nnya ǝsuǝ . Itsyi Onanto ébote mi kase ele bǝ bela mi bǝtsyuǝ koko .
Nya lǝ ɔnukualɛ ǝsuǝǝ , sitinti ini bǝ biala mi bayimitsyuǝ ba kenke díkafo banɔ ba nkpe lǝ Makedonia eto kasɔ kenke . Nya bunsi bɔnlɛ mi bɔtɛyi lekpakpalɛlɛ ǝsuǝ boǝnkǝ biyifo beso nko .
Bisiǝ nkpǝ lǝ ǝsuǝ kasɔ bobokosǝ ǝsuǝ , nya utsyuǝ saa eto ǝnǝmi lǝ itǝkǝ lǝ wǝ keyifo ǝsuǝ , nya bifi mi ani biyifo keyifo bɛbɛbɛ lesa nǝ biudi fe kase bɔ́tɛyi mi bofe .
Nyamfo luutǝ bǝ mba dímamfo banɔɔ , ebubu mi nya biemukpese lǝ kuutsyuǝ saa ǝsuǝ itǝ lesa nǝ loohiã mi .
Mɔ bayimi , bola boǝ bete ɔnukualɛ itsyi lǝ betidi ba díkekpe ǝsuǝ , itǝ bǝ lǝ bɛyɛ nku buwi nku ku kaminsǝ fe betidi ba lǝmbǝ sɛtɔ saa .
Bofo bɔnɔ boǝ Yesu ǝkpǝ nya usi ótaka utsyi ɔkɔmǝ úbǝ nkpǝ . Nya Onanto luutǝ Yesu kpa mba ǝmǝ oboko ku wǝ lǝ wǝ bubǝ bio ǝsuǝ .
Lesa nǝ Bonamute lɛtɛyi , ni ǝsuǝ buuńyǝ bɔɔnlɛ mi bɔtɛyi boǝǝ , bo mba nsi nkpǝ lǝ Bonamute eto businkli kǝbǝ lefee , boǝmbɔtɔ mba díkekpe kato busu .
Lǝ lefe nǝmfo o-o , bɔɔnɔ Bonamute eto bubǝ eto kulu ku ɔkɔɛ eto boto . Boɔnɔ Onanto eto Ɔtɔnkpe ninǝ kenke eto ɔkɔɛ . Nya buufǝ Onanto eto kakpatsyaku . Nya Bonamute kosate lɔɔyifǝ utsyi kato ubǝ . Nya betidi ba lefo Kristo baanɔ fɛ bǝkpǝǝ , mǝ loka botaka kǝbǝ nkpǝ .
Nyamfo eto kamaa , Onanto ebokpa bomba dibu nsi nkpǝ nya wookpa bo usu ɔkɔ ku betidi ba letaka busu botsyako Bonamute kato . Nya buusiǝ ku Bonamute isu manlo manlo .
Nyaso bifi etiki nyamfo bemansǝ bǝtsyuǝ lɛkɔ .
Mɔ bayimi , yamfe bǝ nsi nwɔni mi kulesa itsyi lǝ lefe nye eyi nnya asa nyamfo luubǝ .
Itsyise mi kosate yi sitinti biǝ Bonamute eto diyi nǝ wuubǝ ebuyifo fe kase uyu laabɔ lǝ wǝ kabiakɔ ku ketsye ,
kǝbǝ keyu utidi . Nya lǝ lefe nǝ utidi saa nlɛ bɔtɛyi nkǝ lesa saa tǝ buɛ ku diyuǝǝ , lefe nǝmfo ni lefe nǝ lesabua nǝ banlɛ kusu bobee nya diǝbǝ kasɔ lǝ nti nɛ . Diubǝ fe kase kalelefo lǝǝnǝ ofonlɛ . Kalebe saa butsyetsyi kesu ǝmbǝ .
Fɛɛ , mɔ bayimi , mimii binsibǝ lǝ ketuntu ǝsuǝ . Nyaso yanle bǝ diyi nǝmǝ bǝ lefua mi fe kase uyu leeyifo .
Itsyise mimblɛ kenke kpe lǝ diyǝnde ǝsuǝ . Nya buunte fe betidi ba leefi mǝ ǝsuǝ kakpe lǝ abua ǝsuǝ keyifo asa kakula .
Nyaso biensitǝ lǝ selabe lǝ sifi mi bilǝkǝ ato fe mba leennyi Bonamute . Bomu bitǝ lǝ buńyǝ kekleke lǝ bɔlɛ bo ǝsuǝ kukɔnɔ .
Itsyise mba laalabe selabee , ketsye baalabe se . Nya mba ba nlɛ ntǝ bukpǝ tsyaa , kǝtsyǝ nya beekpǝ mu nɛ .
Fɛ bo mba nkpe lǝ diyǝnde ǝsuǝǝ , bitǝ lǝ butǝkǝ ǝnǝ kukɔnɔ . Le bufi bo bofokanɔ ku bo lelabi bukase ǝsuǝ fe kase lɛkɔɛsibi eto situ eto awu laawunsǝ ko bamamanyǝ . Nya lǝ bufi bo ǝnǝmi butǝkǝ lǝ Boanto Onanto eto bofokǝtǝ ǝsuǝ fe kase omamanyǝ eto disi eto lema ankpakpa laafo wǝ lǝ nkpǝ .
Itsyise Onanto mǝnlǝkǝ bo itǝ wǝ lefonyi nɛ nlɛ bubǝ . Bomu bǝ lǝ bɔyɛ lǝ Bonamute Yesu Kristo ǝsuǝ lǝ bunyǝ nkpǝ manlo .
Yesu ǝmfo ǝkpǝ lǝ bo disi bǝ lǝ busi nkpǝ o-o , bukpǝ o-o , buusiǝ ku wǝ lǝ wǝ dibǝ bio ǝsuǝ .
Lǝ nyamfo esoo , bikakpe nkɛale lǝ bikawunsǝko bǝtsyuǝ fe kase bɛnlɛ buyifo mɔmɔ .
Bo bayimi , bɔlɛ mi lekpakpa bǝ bifi dibu kpǝ bitǝ mi batɔnkotɔnko ba laakplatsya kate mi Kristo eto nkpǝ busiǝ eto esu .
Bela mǝ lǝ bibu mǝ kukɔnɔ lǝ kusu sɛɛ ko ǝsuǝ banlɛ mi bokpa akanyǝnko eso . Lǝ mimblɛ lǝ bisiǝ lǝ diyuǝ ǝsuǝ .
Nnya kamaa , bo bayimi , bola tinti boǝ bɛlɛ kɔlɛ mba lanlɛ otsyekle bokpe . Bekpe mba laate sikpi nkɛale . Bɛwunsǝ ko mba lehiã bɔwunsǝ ko . Nya lǝ bifi dibusǝ bitǝ utsyuǝ saa .
Bɛlɔ bebe kukɔnɔ biǝ kuutsyuǝ saa mǝmfi kabua ofo kabua kayo . Bomu lefe saa , bikeyifo kasɛɛ bikǝtǝ mi bǝtsyuǝ ku betidi ba kenke .
Bitǝ lǝ diyuǝ lǝ lɛkɛ mi lǝ ǝsuǝ lefe saa .
Biǝntǝ lǝ ani lǝ elo mi lǝ olatoto ǝsuǝ .
Nya bifi lɛninsɔ bitǝ Boanto Onanto lǝ lesa saa ǝsuǝ . Itsyise nyamfo ni lesa nǝ Onanto nlɛ bɔtɔ ketsyiko lǝ mimba kenke ntǝkǝko Yesu Kristo nɛ .
Bienti Lɛwɔnɔ Kɛnkɛ kusu lǝ mi nti .
Biemfi lesa nǝ laabɔ ketsyi lǝ Onanto eto bǝnyɛlǝkǝtidi eto kɛnyɛ fe lesa bimba .
Bomu bekplatsya lǝ bɛbɛbɛ ɔnɔkualɛ wǝ nkpe lesa saa nǝ biɔnɔ lǝ bifi kasɛɛ ka nkpe lǝ nnya kekleke .
Bilǝkǝ mi ǝsuǝ bitsyiko lǝ lebua saa ǝsuǝ .
Nya bɔlɛ Onanto wǝ lǝǝtǝ bo diyuǝ saa bɔtɔ bǝ lǝ uyifo bo kɛnkɛ lǝ kusu saa ǝsuǝ . Nya lǝ ose mi lɛwɔnɔ ku nsusu ku mi ǝsuǝ eto sinǝ kenke bǝ bemunyǝ kabua saa lǝ mi ǝsuǝ lǝ lefe nǝ Bonamute Yesu Kristo nsi luubǝ .
Nya Onanto wǝ lékpadi mi nkǝ befiani wǝ balee ebɔwunsǝko mi isu ese lǝ kalosǝkɔ . Itsyise lesa nǝ ke ɔ́tɛyi nkǝ wuuyifoo , weeyifo ni .
Mɔ bayimi , bikato ola kǝtǝ Onanto lǝ bo disi .
Bilǝkǝ kafo faa bɛbuta lǝ bisiǝsǝ bafokanɔfɔ .
Nlɛ mi bɔtɛyi sitinti fe nwǝ ńyǝ lǝ Bonamute Yesu Kristo eto kɛnyɛ minkǝ bekla kukue komfo bete bafokanɔfɔ kenke .
Bonamute Yesu Kristo eto lefonǝ lǝ disiǝ ko mi .
Mɔ , Paulo , ku Silvano ku Timoteo bo lɛwɔni kukue komfo butǝ mi mba ni bo Boanto Onanto ku Banamute Yesu Kristo eto bale lǝ Tesalonika .
Bɔlɛ bɔtɔ minkǝ Boanto Onanto ku Bonamute Yesu Kristo eto diyuǝ ku lefonǝ lǝ disiǝ ko mi .
Mɔ bayimi , ele bǝ bɔsɔ Onanto ani lefe saa lǝ mi disi . Lǝ nyaso ɛlɛkɛ bǝ bukato ola , kasɔ wǝ ani bǝ mi bofokanɔ lǝ busi bɔkɛ ale boso ku mi lelabi tsya lǝ difui lekpe enso .
Nyamfo eso boakpo mi diye sɛɛ lǝ mba lefo Onanto banɔ nti . Iyifo bo lɛmɔ nya boatɛsǝ mi itsyise bińyǝ kekleke lǝ mi bofo kanɔ ǝsuǝ nya bɛnlɛ otsyekle bokpe lǝ lefe nǝ eto lefe banlɛ mi bulǝ kakpɔ mi ku kanyi ka bɛnlɛ bunyǝ eso .
Nyamfo lɛ bote nkǝ Onanto aakpo akpo lǝ kusutsyɔntsyɔ ǝsuǝ . Nya wuutǝ mi kǝsiǝkɔ lǝ wǝ sekakedikɔ kasɔ bɛnlɛ kanyi ka bɛnlɛ bunyǝ eso .
Onanto ebuyifo lesa nǝ lɛyɛ . Nya wuunǝ mba nlɛ mi bulǝ kenke koto .
Nya wuutǝ nkǝ bo ku mi mba kenke nlɛ kanyi bunyǝ lǝ buunyǝ ɔnwɛkǝtsyǝkɔ sɛɛ . Onanto ebuyifo nyamfo lǝ lefe nǝ Bonamute Yesu ku Onanto eto batɔnkpe nkpe asuale kplɛ lɔɔbɔ betsyi kato ku ǝsuǝale .
Buunǝ betidi ba lǝǝmbu Onanto nya bámfo Bonamute Yesu Kristo eto Ditiki Sɛɛ banɔɔ , koto .
Nya Bonamute loola mǝ udunko lǝ wǝ ǝnǝmi . Nya bǝǝmbunyǝ wǝ diyǝnde ku wǝ ǝsuǝale . Nya wɔɔtsylɔsǝ mǝ ku mǝ ditsyǝbi bua nǝmǝ .
Asa nyamfo ebubǝ itǝ lǝ diyi kplɛ nǝ ǝsuǝ Yesu luusinkli ubǝ . Nya lǝ diyi nǝmfo ǝsuǝǝ , bafokanɔfɔ kenke ebutǝkǝko wǝ ku atɛsǝ eto ǝsǝ ku kudu . Nya miitsya ǝbɔkɛ mǝ lenti , itsyise béfo wǝ Ditiki Sɛɛ nǝ bɔ́tɛyi mi mfó bɛnɔ .
Nyamfo eso boato ola lǝ mi disi lefe saa nɛ . Nya boalɛ bo Onanto lekpakpa boǝ lǝ utǝ lǝ mi nkpǝsiǝsiǝ lǝ bokate ku mi bokpadi bo ókpadi mi . Nya lǝ wǝ ǝsuǝale lǝ ɛwunsǝ ko mi lǝ itǝ mi nsusu sɛɛ bo lookpe mi nkɛale bǝ lesa saa nǝ biuyifo lǝ mi wǝ bofokanɔ esoo lǝ ibǝ itǝ kukɔnɔ .
Bɔlɛ asa nyamfo bɔtɔ kǝtǝ mi ku lekpakpalɛlɛ bǝ lǝ babesǝ Bonamute Yesu Kristo eto diye kato ɛyɛ lǝ mi eso . Nya wuuntsya lǝ obesǝ mi diye kato lǝ wǝ ku Onanto eto kafoɛkpɛ eso .
Mɔ bayimi , itsyi lǝ Bonamute Yesu Kristo eto businkli kǝbǝ bio ku bo bɔkɔ botsyanko wǝ .
Biǝntǝ lǝ nyamfo lǝ ile mi nsusu nye ekpe mi bule , lǝ nnya banlɛ bɔtɛyi bǝ Bonamute eto dibǝyi ébubǝ koko . Ǝtsyuǝ biubu bǝ ébɔ lǝ Onanto eto kɛnyɛ bulǝkǝ kate nye bo asatete nye etiki nnya bɔ́wɔni bútǝ mi ǝsuǝ .
Biǝntǝ lǝ kuutsyuǝ saa lǝ ɔwuɛ mi lǝ kusu saa ǝsuǝ kon . Itsyise Bonamute eto diyi nǝmǝ ǝmbubǝ tɔ isu ese lefe nǝ usialetidi ǝmǝ lootaka uńyǝ lǝ Onanto ǝsuǝ nya obuale ǝmǝ lǝǝbǝ bɔtsylɔ lǝ ute luulǝkǝ ǝsuǝ ote .
Nya wootaka uńyǝ nkǝ lǝ uti Lɛwɔnɔ Kɛnkɛ eto ǝsuǝale kusu lǝ ote nkǝ wǝ hã ni awɔnɔ kenke eto ǝsuǝaletidi . Nya wootaka ubǝ usiǝ lǝ Onanto eto Disumuyo nya wuuyifo wǝ ǝsuǝǝ , fe wǝ ni Onanto .
Bíakloma biǝ lefe nǝ minkɛ mi lǝ ɔflɔɔ , ntɛyi mi asa nyamfo kenke .
Fɛɛ lesatsyuǝ leeti asa nyamfo kusu nkǝ yǝǝbǝ tɔ mɔmɔ . Nya mi kosate yi lesa nǝ ini . Nya obuale ǝmǝ ebulǝkǝ wǝ ǝsuǝ lekple lǝ wǝ lefe ayo .
Nya disiale eto asa nnya banlɛ buyifo kakula kokoko efe ɛlɛ bubǝ . Nya asa nnya luubǝǝ , ǝmbubǝ tɔ isu ese le fe nǝ Onanto dilǝkǝ nwǝ diti obusle ǝmǝ kusu .
Nya lǝ nyamfo eto kamaa , Onanto ebulǝkǝ obuale ǝmǝ ote . Nya lǝ lefe nǝ Bonamute Yesu luubǝǝ , wuufi wǝ kɛnyɛ eto ufiebi ku wǝ diyǝnde otonsǝ wǝ obiasǝ wǝ ditsyǝbi kenke .
Usialetidi ǝmǝ bǝ ku Obonsam eto ǝsuǝale , nya wuuyifo bidia eto ayanisa akpa akpaa ote .
Nya betidi ba kenke lɔɔyɛ lǝ nnya ǝsuǝǝ , ebonya kenkee , wɔɔyɛ lǝ disiale ku kɔwɛsu saa bǝ lǝ ɔwɛ mǝ okpe . Boonya itsyise bamfo Ditiki Sɛɛ nǝ Onanto lete mǝ bǝ bǝnyǝ nkpǝ banɔ .
Nyamfo eso Onanto eboyani mǝ utǝ kawɛ eto lɛwɔnɔ nǝ luutǝ bafo bidia banɔ .
Lǝ kalosǝkɔɔ , Onanto ebolo mǝ dikpi , itsyise bamfo Ditiki Sɛɛ nǝmǝ banɔ . Bomu bǝnyǝ disuǝyuǝ lǝ asa buayifoyifo ǝsuǝ .
Mɔ bayimi , ele bǝ bokasɔ Onanto ani lefe saa lǝ mi disi eso . Buyi boǝ woala mi sitinti . Mi ni betidi tutɛ Onanto dílǝkǝ nkǝ binyǝ bofo . Úfi Lɛwɔnɔ Kɛnkɛ úflǝ mi abua úwi nya béfo ɔnukualɛ bɛnɔ .
Nya ɛyɛ lǝ bo Ditiki Sɛɛ nǝmfo budi ǝsuǝǝ , Onanto ákpadi mi nkǝ bibǝ befo diye fe kase Bonamute Yesu Kristo léfo .
Lǝ nyamfo esoo , mɔ bayimi , bińyǝ kekleke lǝ bɛkɔbe ɔnukualɛ eto asatete nnya bóte mi lǝ bo kukue ko bɔ́wɔni ku etiki nnya búdi mi , bɛlɛ nya kɔni kekleke .
Nyaso bɔlɛ bɔwunsǝko bɔtɔ ku lekpakpalɛlɛ itsyi lǝ Bonamute Yesu Kristo ku Boanto Onanto wǝ laala bo , nya ɛyɛ lǝ wǝ lefonǝ ǝsuǝ ókpe bo nkɛale nya útǝ bo kusubebe tinti .
Bɔlɛ wǝ lekpakpa buǝnkǝ , utǝ mi ǝsuǝale lǝ okpe mi utu wǝ nkpe osa , bǝ lǝ bidi etiki ku lǝ biyifo asa sɛɛ lefe saa .
Lǝ kalosǝkɔɔ , mɔ bayimi , bekloma lǝ bikato ola kǝtǝ Onanto lǝ bo disi , itǝ bǝ lǝ Bonamute eto Ditiki Sɛɛ nǝmfo lǝ disǝnsǝ disu nlebe ku dibu fe kase miitsya seka .
Nya lǝ bɛtɔ Boanto Onanto tsya biǝ lǝ ulǝkǝ bo utsyiko lǝ betidibua ku besialetidi eto ani ǝsuǝ , itsyise inni betidi ba tã léfo Ditiki Sɛɛ nǝ mǝ bánɔ .
Bonamute eyifo ɔnukualɛtidi , uuńyǝ mi kama , ookpe mi nkɛale nya woobe mi bǝ olo Obonsam ǝmbutǝkǝ bo kato .
Bonamute ǝtǝ bufi bo utu butǝkǝ lǝ mi bǝ bɛlɛ bɔyɛ lǝ esu nya bote mi ǝsuǝ , nya buyi boǝnkǝ biofo buyifo lǝ nnya ǝsuǝ enso .
Bɔlɛ Bonamute lekpakpa bǝ ɔsini mi ǝnǝmi lǝ binyǝ lǝ bete kase wǝ , Kristo laakpe bo nkɛale ku kase Onanto laala bo .
Mɔ bayimi , bɔlɛ mi kɔfi bokpe kekleke lǝ Bonamute Yesu Kristo eto diye ǝsuǝ boǝ bilǝkǝ mi ǝsuǝ bitsyiko lǝ bayimi ba ni baflɔ nya banlɛ buyifo lǝ bo asatete ǝsuǝ .
Mi kosate biyi kukɔnɔ biǝ ele bǝ biyifo keyifo fe kase buyifo , itsyise bóenyifo sɛflɔ lefe nǝ bɔ́kɛ mi lenti .
Bóamfo bɔwunsǝko itsyi lǝ kuutsyuǝ saa ɔflɔ bǝ bóamfo kayo . Bomu búyifo keyifo kekleke ketsye ku kakɔmi bǝ bo bobǝ ményifo bitsyikǝ itǝ kuutsyuǝ saa .
Inni nnya kasɔ ni bǝnkǝ bumbǝ kusu boatɛyi mi bǝ bebe bo eso . Bomu bóla boǝ bekase kase ele be beyifo keyifo .
Biokloma biǝ lefe nǝ bɔkɛ mi lentii , bókpe mi kɔfi boǝnkǝ utidi wǝ ke laani nkǝ woǝmbuyifo keyifoo , mendi tsya .
Bɔlɛ mi nyamfo bɔtɛyi itsyise bɔlɛ bɔnɔ boǝ baflɔ bǝtsyuǝ kpe mi lenti nya ini mǝ bayimitsyuǝ eto ketikima hã te baayɛ kedi .
Bɔninko betidi bamfo ditsyǝbi nǝmfo kekleke lǝ Bonamute Yesu Kristo eto diye ǝsuǝ , bǝ lǝ balɛ mǝ ǝsuǝ kukɔnɔ lǝ be fi mǝ ani beyifo keyifo bedi .
Fɛɛ mii , bayimi , biǝntǝ lǝ ani lǝ elo mi lǝ lesa sɛɛ buyifo ǝsuǝ .
Nya lǝ utsyuǝ nkǝ woǝmbuyifo lǝ ditiki nǝ bɔtɛyi mi lǝ kukue ko mfoo , bitsyǝ wǝ lekpo nya lǝ bilǝkǝ wǝ lǝ mi nti , lǝ kofami lǝ kɔlɛ wǝ .
Tsyaa bienkisi utidi ǝmǝ . Bomu ele bǝ bɛlɛ wǝ kɔlɛ fe mi ɔyimi seka .
Bɔlɛ Bonamute kosate wǝ lǝǝtǝ diyuǝsǝ lekpakpa bɔlɛ bǝ lǝ utǝ mi kǝmiǝ eto diyuǝsǝ lǝ mi lǝ kusu saa ǝsuǝ . Lǝ Bonamute lǝ ɔlɛ mimblɛ kenke ola .
Mɔ , Paulo , kosate uni nlɛ etiki fɛfɛ nye nkla bomfo bɔwɔni kǝtǝ mi ku mɔ kɔni . Iyifo mɔ kosate eto lɛnimi eto awɔnisa fe kase maawɔni kakpe lǝ mɔ kukuewɔniwɔni saa kalɔ .
Bɔlɛ ola boto boǝ Bonamute Yesu Kristo lǝ ɔlɛ mi mblɛ kenke ola lǝ wǝ lefonǝ ǝsuǝ .
Mɔ , Paulo , wǝ ni Yesu Kristo eto nwǝ ótsyese ɛyɛ lǝ bo Ofomfokǝtǝ Boanto Onanto ku Bonamute Yesu Kristo wǝ bɔnlɛ kusu bobee , nlɛ kukue komfo bɔwɔni .
Nya mimfi minlɛ fǝ Timoteo botsyese . Eyi fǝ eyifo mɛ fe ubi lǝ bofokanɔ ǝsuǝ . Nyaso minlɛ Bonamute Onanto Ku Boanto Yesu bɔtɔ miǝ lǝ mǝ kaminsǝnyǝnyǝ lǝ kǝtǝkǝko fǝ lǝ bǝnyǝ fǝ kaminsǝ lǝ bǝtǝ fǝ diyuǝsǝ .
Nla miǝ lǝ esi ǝsiǝ lǝ Efeso mfó fe kase míntɛyi fǝ lefe nǝ mínyɛ mfo mímfe mintɔ lǝ Makedonia . Nnya ni bǝ eyi fǝnkǝ betidi bǝtsyuǝ kpǝ lǝ mfo ba nlɛ asa nnya loobiasǝ nsusu itsyi lǝ bo asatete lǝ Kristo bofokanɔ ǝsuǝ . Ele bǝ ani komǝ nye ala betidi bamfo bǝ lǝ bayɛ nya kakloe buyifo .
Tɛyi mǝ lǝ bayɛ lefe bobiasǝ lǝ akokosatete ku bakoko eto ntsyikɔ eto katobobesǝ ǝsuǝ . Asa nyamfo eto okle bote akpe kǝnǝ lǝ betidi nti . Nya yaanyɛ lǝ Onanto eto nsusu ǝsuǝ . Nsusu bo nyɛ lǝ bofokanɔ ǝsuǝ hã ele bǝ bote .
Nya lesa nǝ lefe bǝ biyifo ni bǝ ele bǝ bola bo bafokanɔfɔ tsyuǝ ku kafo faa , ku utu wǝ lǝmbolo bo dikpi lǝ asa buayifoyifo saa ǝsuǝ . Nya ele bǝ bo bofokanɔ lǝ Kristo ǝsuǝ tsya yifo sitinti .
Fɛ betidi bǝtsyuǝ étsyi kama bakpe asa nyamfo . Nyaso bányɛ kusu sɛɛ komfo . Nya bǝǝnǝ etiki bimba nya lǝmbǝ kutǝkǝ .
Baala bǝ baatsyi bawuninsǝ bafiani Mose eto kɔfi eto bateasa . Fɛɛ mǝ bamǝ kosate mannɔ etiki nyamǝ kasɔ tsya . Beedi etiki kekleke itsyi lǝ kɔfi komǝ ǝsuǝ , fɛ mǝ bamǝ kosate maannɔ lesa nǝ banlɛ bɔtɛyi kasɔ .
Bomblɛ kenke yi boǝ Mose eto kɔfi komǝ alɛkɛ , fɛɛ ele bǝ bǝtsyue ko koto fe kase boate ko .
Nya ele bǝ bukakloma tsya boǝǝ , inni betidi sɛɛ eso béyifo afi kǝkǝ mǝ ato , bomu mba ditidi ato baata Onanto eto afi kebu ku mba leeyifo asa bua ku mǝ kakle ba eto nkpǝ diyi ku abuayifoyifo . Mǝ ni betidi ba lǝmbǝ bofokanɔ saa , mba laalo mǝ antomǝ ku ambemǝ ku mba ni bewudifɔ .
Mba ni betidi ba leedi asɔnɔ ku basani ba laalabeko mǝ basanitsyuǝ . Mǝ ni betidi ba leeyu betidi bamba kǝmuǝ kate ku mba ni badia ku mba laasɔ akɔɛsi nye kakpadi asa katɛyi bidia . Nya ku mba kenke ba dímamfo Ditiki Sɛɛ nǝmǝ eto asatete bánɔɔ , mǝ ni mba baanlɛ ato nyamfo bukǝ nɛ .
Boonyǝ asa nnya minlɛ bote lǝ Ditiki Sɛɛ nǝ béfi bákpe mɛ lǝ kɔni bǝ nte itsyi diyǝnde eto Onanto wǝ boatɛsǝ nte ɔflɔ .
Mǝmbofo Bonamute Yesu Kristo ani bɔsɔ lǝ ǝsuǝale nnya ufi utǝ mɛ nkǝ lǝ mfo keyifo kamfo buyifo eso . Nya lǝ ɔnukualɛɛ , úfi ke ókpe mɛ lǝ ani . Itsyise únyǝ mɛ nya uunyi nkǝ mǝmbutsyetsyi ke nyani wǝ ntsyǝ .
Ite bǝ lǝ lefe ditsyuǝ nǝ lefee , nńyǝ lǝ wǝ ǝsuǝ , lǝ etikibuadidi ku lǝ aka ǝsuǝ fɛ mímbǝ míntsyi mɔ lɛkɔɛsi minwuninsǝ , Onanto ǝnyǝ mɛ kaminsǝ . Itsyise lǝ lefe nǝmfoo , mámfo wǝ nnɔ tɔ nya mánte lesa nǝ mínkeyifo tsya .
Bonamute ǝnǝ mɛ kafo tinti nya útǝ mɛ bofokanɔ ku lelabi se buunyǝ lǝ bo lɔniyifoyifo ku Yesu Kristo .
Ditiki nǝ minlɛ bɔtɛyi mfo eyifo etiki eto ɔnukualɛ , nya ele bǝ utidi saa fo ɔnɔ . Kristo Yesu wǝ ni Nwǝ Onanto Lékpo Ɔhile Utsyǝ , díbǝ kawunsiǝ kamfo nkǝ lǝ ubǝ ulǝkǝ babuayifo . Nya mɔ ni obuayifo kenke enso lǝ babuayifo nti .
Fɛɛ Onanto dínyǝ mɛ kaminsǝ nkǝ lǝ ɛyɛ lǝ mɔɔ ni obuayifo kenke enso ǝsuǝǝ , Kristo Yesu lǝ utǝ lǝ betidi lǝ bǝnyǝ bǝ okpe lelabi nǝ eso woefi katsyɛ babuayifo ba lefo wǝ banɔ . Lǝ nya esoo , wuutǝ mǝ nkpǝ bo lǝmbǝ kalosǝkɔ kulefe tsya .
Nyaso bitǝ lǝ bukatɛsǝ bo Oka wǝ nkpe kato wǝ boǝnyǝ ku bo ǝnǝmi wǝǝ hã ni Onanto wǝ nsi nkpǝ isu manlo manlo . Nya lǝ bukabesǝ wǝ Onanto wǝ leenkpǝ eto diye kato lefe saa . Ibǝ itǝ .
Mɔ ubi Timoteo , keyifo ku afi nnya mimfi mintǝ fǝ mfoo , eka asa nnya bo Onanto eto bǝnyɛlǝkǝtidi lɛ́tɛyi itsyi le fǝ ǝsuǝ . Lɛ etiki nyamfo kɔni kekleke fe bemake , ebutǝkǝ kabua kato lǝ lema nǝmfo ǝsuǝ .
Lɛ fǝ bofokanɔ kɔni kekleke , tǝ bǝ fǝ utu manlo fǝ dikpi . Betidi bǝtsyuǝ ba dímǝntsyue mǝ ketu eto kɔlɛ kotoo , mǝ dídu bánɔ banyansǝ mǝ bofokanɔ nɛ .
Nya lǝ mǝ ntii , ni Himeneo ku Aleksandro . Nnǝ mǝ ato lǝ se mímfi mǝ míntǝ Obonsam bǝ lǝ bǝnyǝ kanyi lǝ wǝ ani . Nyamfo luutǝ bǝ bakase bǝ bayɛ etiki bua budi lǝ Onanto ǝsuǝ .
Lesa tutɛ nǝ moola miǝ bete ni bǝ bikato ola bikǝtǝ Onanto lǝ bikalɛ wǝǝ lekpakpa kasɔ wǝ ani lǝ betidi ba tã eto disi . Bikǝfi mi ku mǝ mblɛ eto ahiã bikǝtsyǝ lǝ Onanto eto ǝnǝmi .
Nya bikato ola kǝtǝ Onanto lǝ baka ku betidi ba kenke ntɔnko betidi bǝ lǝ bomblɛ lǝ bɔkɛ lǝ diyuǝ ǝsuǝ kalebe saa . Itǝ bǝ lǝ bobokosǝ bo ǝsuǝ kasɔ butǝ Onanto nya bufi dibu butǝ utsyuǝ saa .
Olatoto eyifo lesa nǝ laakɛ bo Ofomfokǝtǝ Onanto ɔkɔɛ .
Itsyise ola nkǝ utsyuǝ saa te wǝ Ditiki Sɛɛ nǝmǝ lǝ ote ɔnukualɛ ǝmǝ bǝ lǝ utǝ wǝ nkpǝ .
Lǝ ɔnukualɛɛ , Onanto ɔni ete nkpe . Nya Ofomfokǝtǝ tsya ɔni ete nkpe . Wǝ ni utidi wǝ baakpo Kristo Yesu . Wǝ ni futsyǝ laalɔ bonko Onanto eto nti .
Wǝ ni fuutsyuǝ dífi wǝ ǝsuǝ útǝ fe kedi lǝ kawunsiǝ kenke eto betidi eto disi . Yesu éyifo nyamfo sitinti bǝ Onanto eto kɛnyɛ ka útsyǝ nkǝ woofo utǝ wǝ betidi kenke eto lefe eboyo .
Nyamfo eso Onanto lékpe mɛ fe wǝ ɔtɔnkpe ku wǝ oteasa . Nyamfo menyifo bǝ sidia minlɛ bɔtɛyi . Nlɛ mi bɔtɛyi sitinti minkǝ wǝ dílǝkǝ mɛ fe oteasa nkǝ lǝ mbǝ nlǝkǝ wǝ bofokanɔ eto Ditiki Sɛɛ nǝmǝ nte betidi ba lennitɔ Yudafɔ .
Lǝ bafokanɔfɔ eto katsyakɔ saa , nla minkǝ basani besǝ mǝ ani kato bato ola ku ketu ka lekpa kɛnkɛ . Nya ɔblɔ nye kǝnǝ saa mankɛ mi lǝ nti .
Nla tsya miǝ besio lɛ mǝ ǝsuǝ ola ɛyɛ lǝ mǝ bikelɛlɛ ǝsuǝ , lǝ ete bǝ balɛ mǝ ǝsuǝ kasɔ bobokosǝ . Inni bǝ bakle mǝ esi ku sika eto bikǝ akpa akpa nya lefo koya kpǝ nya loote bǝ balɛ mǝ ǝsuǝ kato bobesǝ .
Bomuu , ele bǝ mǝ ditsyǝbi sɛɛ te bǝ beyifo besio ba laate Onanto sikpi .
Nya ele bǝ usio saa bokosǝ wǝ ǝsuǝ kasɔ lǝ okase asa , lǝ busiǝ kpo ǝsuǝ .
Minlɛ mǝ kusu butǝ minkǝ baté basani asa nye bǝtǝkǝ basani kato . Bomu ele bǝ bǝsiǝ kpoo , betsyue koto .
Itsyise Adam ni futsyǝ Onanto leka buyifo fɛ úlǝkǝ Eva utsyiko lǝ wǝ .
Nya inni Adam ni nwǝ olo ǝmǝ lɛwɛ , bomu usio ǝmǝ ni nwǝ ɔwɛ . Nya útǝ úyifo lebua .
Nya lǝ usio ebuńyǝ kekleke lǝ wǝ bofokanɔ ǝsuǝ ku lǝ lelabi ǝsuǝ nya wuusiǝ nkpǝ kɛnkɛ nya woobokosǝ ǝsuǝ kasɔɔ , wɔɔyɛ lǝ kanyi ka nkpe lǝ ubilele ǝsuǝ ɔbɔ ofe .
Ɔnukualɛ uni , baatɛyi bǝnkǝǝ , lǝ utsyuǝ aala nkǝ woeyifo bafokanɔfɔ eto ɔtɔnkotɔnkoo , ete bǝ woala nkǝ woeyifo keyifo sɛɛ .
Fe bafokanɔfɔ eto ɔtɔnkotɔnkoo , ele bǝ uyifo utidi wǝ bulǝ saa lǝmbǝ lǝ ǝsuǝ , uufi kusiǝ kɔni , uyifo obesibe , ɔkɛ dibusǝ , ɔlɛ ǝsuǝ ola , nya betidi leebu wǝ . Ɔkɛ kafoɛkpɛ kafo bafɔ nya uyifo oteasa sɛɛ .
Yanle bǝ uyifo utǝkpǝ , nya woankpɔ ekiti . Ele bǝ uyifo utidi wǝ diyuǝ , nya woenyifo nwǝ lǝǝnǝ etiki , nya woansɛsǝ ǝnǝmi lǝ atabi ǝsuǝ tsya .
Ele bǝ uyifo nwǝ laalɛ wǝ diyo eto betidi ola , nya wǝǝtǝ nkǝ wǝ bebi tsyue ditiki koto lǝ kusu saa ǝsuǝ .
Nya lǝ utidi utsyuǝ kpe wǝ leenyi kase woobe wǝ diyoo , ntsyǝ wɔɔyɛ obe Onanto eto betidi ba wɔɔyɛnko ?
Yanle bǝ uyifo nwǝ léfo Onanto ɔnɔ fɔfɔ kase woembobesǝ ǝsuǝ kato , nya ɛyɛ lǝ nnya ǝsuǝ ote ǝsuǝ , lǝ ubǝ udu ɔnɔ , nya Onanto luunǝ wǝ koto fe kase únǝ olontidi ǝmǝ koto .
Ele bǝ uyifo utidi wǝ nkpe diye sɛɛ lǝ mba dímamfo banɔ tsya eto ǝnǝmi , nya luutǝ bǝmbɔtɛyi kulesa bua saa bakpe wǝ kofani bǝ lǝ obuale ǝmǝ lǝ unyǝ wǝ umuǝ .
Nko kǝ ini bǝ wǝ bawunsǝkotsyuǝ tsyaa , ele bǝ mǝǝ tsya yifo betidi ba nkpe ditsyǝbi sɛɛ , nya baalɛ keyifo ola kekleke . Ele bǝ beyifo betidi ba lǝǝnnǝ ntǝ kǝkpǝ , nya baansɛsǝ ǝnǝmi lǝ atabi ǝsuǝ tsya .
Ele bǝ beyifo bǝtsyuǝ léfo Ditiki Sɛɛ nǝmǝ báboko mfo banɔ kekleke ketu ka laanlo mǝ dikpi .
Nya ele bǝ beto mǝ ditsyibi bebe fɛ . Nya lǝ bǝnyǝ kabua saa lǝ mǝ ǝsuǝǝ , bitǝ lǝ beyifo bawunsǝkotsyuǝ .
Ele bǝ mǝ bǝsiǝ tsya , yifo besio ba nkpe ditsyǝbi sɛɛ , nya benyifo betidi ba leedi betidi eto ntikima . Bomu ele bǝ beyifo besio ba leekpǝ ntǝ , nya beeyifo lesa saa lǝ kusu ǝsuǝ .
Be fǝ , bawunsǝkotsyuǝ bamfo eto utsyuǝ saa fi kusiǝ kɔni kplon , nya woalɛ wǝ bebi ku wǝ diyo eto betidi kenke ola .
Nya bawunsǝkotsyuǝ ba nlɛ mǝ keyifo olaa , mǝ kosate ebunyǝ dibu ku kǝńyǝsǝ sɛɛ lǝ betidi eto ǝnǝmi . Nya bɔɔkɛ utu bedi etiki lǝ mǝ bofokanɔ lǝ Yesu Kristo ǝsuǝ kate betidi bamba .
Nlɛ bobe bǝ yǝmbɔklɛ muubǝ nyǝ mi . Fɛɛ nlɛ asa nyamfo bɔwɔni kǝtǝ fǝ bǝ lǝ minlɛ bubǝ mlǝǝ , lǝ efo fǝ bɔwunsǝko lǝ ate lesa nǝ ele bǝ yifo fe ɔtɔnkotɔnko lǝ Onanto eto bebi nti . Nya mǝ ba ni Onanto wǝǝ nkpe nkpǝ eto bebii , mǝ ni omayi itǝ Ditiki Sɛɛ nǝmǝ .

Onanto eto ditiki kɛnkɛ nǝ bǝlǝkǝ bátee , kpe kalende tinti nya kuutsyuǝ saa ǝmbofo bɔni nko . Nya ni bǝnkǝ , “ Bonamute ǝbǝ bale fe kawunsiǝ eto utidi . Lɛwɔnɔ Kɛnkɛ ǝlǝkǝ óte nkǝ uyifo kɛnkɛ . Nya Onanto eto batɔnkpe dínyǝ wǝ . Nya bǝlǝkǝ wǝ báte lǝ kawunsiǝ eto betidi kenke nti . Kawunsiǝ eto betidi kpǝ áfo wǝ bánɔ . Nya Onanto dítsyi wǝ úsuko kato lǝ diyǝnde kplɛ ǝsuǝ . ”
Lɛwɔnɔ Kɛnkɛ ǝlǝkǝ óte bo ókpasǝ nkǝ , fɛ kawunsiǝ eto kalosǝkɔ looyoo , betidi bǝtsyuǝ ebɔbɔ lǝ bofokanɔ eto Ditiki Sɛɛ nǝmfo ǝsuǝ bǝtǝkǝko bidia eto awɔnɔ nnya mba luufi mǝ ǝsuǝ bǝtǝ obuale ǝmǝ eto asatete .
Bidia eto asa betidi bamfo laate , nya buufi mǝ disiale eto asatete bakula , itsyise mǝ akɔɛsi ǝkpǝ fe situ ku ute béfi bátonsǝ nnya , bǝmbǝ ɔnukualɛ .
Mǝ laate bǝ yanle bǝ betidi fi kusiǝ . Nya baatɛyi bǝnkǝ yanle bǝ bedi edisa ǝtsyuǝ eto okle tsya . Fɛɛ Onanto wǝ díyifo edisa kenke utsyǝ nkǝ mba léfo wǝ ditiki banɔ bentekǝko wǝǝ , lǝ bedi ku lɛninsɔ .
Nya sitintii , asa nnya kenke Onanto díyifoo , alɛkɛ . Nyaso yanle bǝ utidi saa kisi didisa kuditsyuǝ . Bomu ele bǝ bafo ditsyuǝ saa ku olatoto ku lɛninsɔ .
Itsyise Onanto eto ditiki nǝmǝ ku bo lɛninsɔ lǝǝyifo didisa nǝmǝ kɛnkɛ .
Lǝ até fǝ bayimitsyuǝ asa nyamfoo , nya ǝsuǝ fɔɔyɛ afiani Yesu Kristo eto ɔwunsǝko sɛɛ nɛ . Lǝ nya féfi bofokanɔ eto etiki nyamǝ ku asatete fékluǝsǝ ǝsuǝ esoo , nyamfo luutǝ fǝ ǝsuǝle nɛ .
Nyaso lǝkǝ fǝ ǝsuǝ etsyiko lǝ amamosa nnya betidi laatɛyi nya dimanyɛ lǝ konantosu nya lǝmbǝ kutǝkǝ saa . Nya kase konantosu lǝ ǝtǝkǝko ko kekleke .
Ǝsuǝ eto bunǝ itǝ ale bɔkɛ alɛkɛ lǝ kusu kutsyuǝ , tsya Anantotiki bufi kekulǝsǝ ǝsuǝ ku nya bokase kpe kutǝkǝ eso nyamblɛ kenke . Itsyise yuutǝ fǝ kutǝkǝ lǝ nkpǝ bomfo ku lǝ kǝkpǝma eto nle tsya .
Nyamfo eyifo ɔnukualɛ wǝ ele bǝ utsyuǝ saa fo ɔnɔ .
Nyamfo eso bɔnlɛ keyifo kekleke nya bɔnlɛ kanyi saa bunyǝ nɛ . Itsyise bo kusubebe tǝkǝ lǝ nkpǝ manlo bo Onanto wǝ ni betidi ba tã eto Ofomfokǝtǝ ǝsuǝ . Nya mba luunyǝ wǝ bofokǝtǝ ni mba léfo wǝ bánɔ .
Nyamfo ni asa nnya ele bǝ te mǝ nɛ .
Mǝntǝ lǝ betidi bǝtsyuǝ lǝ bǝnyǝ fe amamflɔ itsyise eyifo okosobi eso . Bomuu , fiani ditsyǝbi sɛɛ itǝ bafokanɔfɔ kenke ɛyɛ lǝ fǝ etikididi ku fǝ ditsyǝbi ku fǝ lelabi itǝ betidi ku fǝ bofokanɔ ku fǝ nkpǝ kɛnkɛ busiǝ tsya ǝsuǝ .
Ńyǝ kekleke lǝ akakla Onanto eto Ditiki Sɛɛ nǝmǝ ǝkǝtǝ bafokanɔfɔ kenke . Nyaso lǝkǝ nya kasɔ lǝ ate mǝ asa nyamǝ isu ese lefe nǝ muusinkli mbǝ .
Nya manyɛ Onanto eto Lɛwɔnɔ eto ǝtǝsa nnya úfi útǝ fǝ ɛyɛ lǝ wǝ bǝnyɛlǝkǝtidi ku bafokanɔfɔ eto batɔnkotɔnko ba dítǝkǝ fǝ anii , eto keyifo buyifo .
Tǝ lǝ fǝ nsusu lǝ butǝkǝ lǝ nyamfo ǝsuǝ , nya lǝ alɛ nko ekeyifo itǝ lǝ betidi ba tã lǝ bǝnyǝ lǝ fǝ nkpǝ sɛɛ bo fensi eto sɛtɔsusu .
Lɛ fǝ ǝsuǝ kukɔnɔ ku asa nnya faate . Nyǝ kekleke lǝ keyifo ka fanlɛ ǝsuǝ . Itsyise lǝ eyifo nkoo , ebulǝkǝ fǝ ǝsuǝ ku betidi kenke ba laanɔ fǝ ditiki etsyiko lǝ kotonǝnǝ ǝsuǝ .
Meyenki akpe nye manlɔ osani wǝ ni fǝ sininǝ ǝtsyǝ ku kudu . Bomu lǝkǝ asa kasɔ ate wǝ ku utu buɛɛ fe fanto seka . Lǝ bakosobi fe bayanisani .
Lɛ besio ba lebe banso fǝ fe fambe mǝ . Nya lǝ alɛ mbitɛ tsya fe fǝ bayimisio , nya lǝ alɛ fǝ ǝsuǝ kɛnkɛ .
Bakɔbǝsiǝ ba lǝmbǝ bawunsǝkotsyuǝǝ , lɛ mǝ kukɔnɔ ku dibu .
Fɛ lǝ bakɔbǝsiǝ bǝtsyuǝ kpe bebi nye bǝflufluu , tǝ lǝ bebi bamǝ lǝ bakase tutɛ , bakase kase bɔɔlɛ mǝ diyo eto betidi ku mǝ mba léle mǝ ola fe kase mǝ bofokanɔ eto keyifo lete . Ele bǝ bedi betidi ba lǝǝtsyǝ mba léle mǝ kɔlɛ . Nyamfo lǝǝdufǝ Onanto ǝnǝ nɛ .
Nya ɔkɔsiǝ wǝ lǝmbǝ ɔwunsǝkotsyuǝ saa , ufi wǝ kusubebe utǝkǝ lǝ Onanto ǝsuǝ lǝ ukato ola ukǝtǝ Onanto ketsye ku kakɔmi itsyise ohiã wǝ bɔwunsǝko .
Fɛɛ ɔkɔsiǝ wǝ leedi sɛsɔnɔɔ , umbǝ nkpǝ lǝ Onanto eto ǝnǝmi , ite bǝ usi nkpǝ tsya .
Di mǝ etiki ǝkǝ mǝ ato itsyi lǝ asa nyamfo ǝsuǝ bǝ lǝ mǝ bǝtsyuǝ nye betidi bamba lembudi mǝ ketikima .
Nya lǝ utsyuǝ lǝ mi nti áni nkǝ woǝmbɔlɛ wǝ diyo eto betidi ola kukɔnɔɔ , nyalɛ te fǝ ɔ́ni wǝ bofokanɔ eto kusu komǝ , nya wǝ etiki abia eso utidi wǝ dimamfo ɔnɔ kulaa tsya .
Memfi ɔkɔsiǝ wǝ dimamfo tɔ alɛ fosi akua eto diye akɔ ku bakɔbǝsiǝ eto ditsyukpa nǝ nkpe lǝ bafokanɔfɔ nti . Nya nnya nsi nso ni bǝǝ , ɔkɔsiǝ wǝ nkpe lǝ ditsyukpa mǝmfo nti di usio ni kusǝ kɔni hã úkǝsiǝ .
Uyifo nwǝ betidi laakpadi diye sɛɛ lǝ kase unsi nkpǝ sɛɛ eso . Ele bǝ udi usio wǝ nkpe ditsyǝbi sɛɛ wǝ dínǝ wǝ bebi kukɔnɔ nya onkpe kafoɛkpɛ itǝ bafɔbofo . Ele bǝ uyifo usio wǝ nkpe kafo ɛkpɛ itǝ wǝ bǝtsyuǝ ku bafokanɔfɔ tsyuǝ . Nya woawunsǝ ko betidi ba kenke nkpe lǝ bulǝ ǝsuǝ . Nya lǝ ɔnukualɛɛ , ufi nkpǝ bo kenke unsi itǝ kasɛɛ eto buyifo .
Bakɔbǝsiǝ ba dimamfo tɔ alɛ fosi akuaa , mǝmfi mǝ aye akɔ lǝ bakɔbǝsiǝ eto ditsyukpa nǝmfo nti . Itsyise lǝ kusǝsiǝsiǝ lǝ mǝ ɔkɔɛ , boosinkli lǝ Kristo kama besu bǝsiǝ bese fɔfɔ .
Nya nyamfo ebutǝ bata kakle ka nkpe lǝ mǝ ku Onanto nti bebu itǝ bedi dikpi .
Lǝ nnya kamaa , boofiani baflɔ bakatsyilama betidi eto ayo kedi etiki bimba nnya lǝmbǝ kutǝkǝ . Nya nnya nsi lebia enso ni bǝǝ , bookakpadi betidi aye bua kedi mǝ ketikima katɛyi etiki nnya dimamfe .
Nyasoo , nla miǝ bakɔbǝsiǝ bamfo eto kakle siǝ bese lǝ bale bebi lǝ bǝsiǝ babe mǝ ayo bomu . Nyamfo ebutǝ bǝ bembuyifo asa nnya dimǝńyǝ itǝ nya luutǝ bo balo kusu bǝ bǝkedi etiki bua saa lǝ bo ǝsuǝ .
Itsyise bakɔbǝsiǝ bǝtsyuǝ ébusinkli bésu bǝtǝko Obonsam .
Lǝ bakɔbǝsiǝ bǝtsyuǝ kpe lǝ usio wǝ díkafo banɔ eto diyoo , ele bǝ obe mǝ ɔlɛ mǝ ola , itǝ bǝ mǝ bitsyikǝ ǝmbubǝ itǝkǝ lǝ Onanto eto bafokanɔfɔ ǝsuǝ . Nyamfo luutǝ kusu bǝ bafokanɔfɔ mfó eto ditsyukpa ebofo bakɔɛsiǝ bamba ba lǝmbǝ bawunsǝkotsyuǝ ola bɔlɛ .
Nya bafokanɔfɔ eto batɔnkotɔnko ba nlɛ mǝ keyifo kamǝ olaa , ele bǝ bǝtǝ mǝ kayofofo ka disu sɛtɔ eto sinuǝ . Titlu mba laate asa fɛ bensi beedi betidi Ditiki Sɛɛ nǝmǝ tsya .
Itsyise bátɛyi lǝ Awɔnisa Eto Kukue Kɛnkɛ bǝnkǝ , “ Mankle onantsyui wǝ laafodi kamɔ kǝtǝ fǝ eto kɛnyɛ lǝ ɔlɛ keyifo . ” Besi bátɛyi tsya bǝǝ , “ Ele bǝ uyifoyifo saa nyǝ wǝ kayofofo itsyi lǝ keyifo ka ɔnlɛ ǝsuǝ . ”
Lǝ utidi utsyuǝ ǝbǝ ɔlɛ ɔtɔnkotɔnko utsyuǝ kɛnyɛ bolaa , mamfo nnya anɔ isu ese lefe nǝ ɛflɔ betidi inuǝ ku kama .
Nya betidi ba lǝǝsiǝ nkpǝ buaa , lǝkǝ mǝ até lǝ mǝ bǝtsyuǝ nti lǝ ǝkǝ mǝ ato lǝ bafokanɔfɔ kenke eto ǝnǝmi . Nyamfo luutǝ bafɛfɛ te sikpi nɛ .
Nyaso nlɛ fǝ kɔlɛ bɔlɛ lǝ Onanto ku Kristo ku Onanto eto batɔnkpe kenke eto ǝnǝmi minkǝ lɛ nyamfo ola kukɔnɔ lǝ ayɛ betidi eto ǝnǝmi bobe bǝ lǝ esu ala utsyuǝ aso utsyuǝ .
Tsyǝ ǝsuǝ , mankpɔ lǝ ani butǝkǝ lǝ utsyuǝ ǝsuǝ itǝ kanantoyifo buyifo . Nya makɔko babuayifo saa , bomu lǝkǝ fǝ ǝsuǝ lǝ lebuayifoyifo saa ǝsuǝ .
Nya se kafo eto bufi nkpe fǝ lǝ ǝsuǝ esoo , mantɛyi fǝ ǝkǝnǝ ntu fufu ete . Yɔɔlɛkɛ bǝ ǝkǝnǝ nte sɛkɛ sɛkɛ fe kofa seka .
Betidi bǝtsyuǝ eto abua nnya beeyifo amfo bɔbiɔ nyaso yǝǝlǝkǝ mǝ dikpididi kate koko . Fɛ bǝtsyuǝǝ , kama kama fɛ mǝ asabuayifoyifo tsya lǝǝbǝ kabɔ bǝǝnyǝ .
Nko kǝ ini bǝ asasɛyifoyifo tsya ǝmbofo bɔbiɔ , nya nnya lɛbiɔ tsya ebubǝ ɛbɔɔ lekple utsyuǝ saa nyǝ .
Tɛyi bafokanɔfɔ ba ni ndomufɔ kenke fǝnkǝ ele bǝ babokosǝ mǝ ǝsuǝ kasɔ bǝtǝ mǝ banamute lǝ keyifokɔ , bǝ betidi saa embudi etiki bua saa itsyi lǝ Onanto ku bo bofokanɔ eto asatete ǝsuǝ .
Nya ndomufɔ eto banamute ni bafokanɔfɔɔ , mántaka bǝńyǝ lǝ banamute bamǝ ǝsuǝ lǝ bofokanɔ eto sɛyimididi bataka . Bomu ele bǝ babokosǝ ǝsuǝ kasɔ bǝtǝ mǝ bawunsǝko mǝ kulaa enso . Itsyise betidi ba baanlɛ bɔwunsǝko mfoo , beyifo mba lefo Yesu banɔ . Nya mǝ ku mǝmǝ kenke eyifo wǝ bale ba woala tinti . Nyamfo ele bǝ te mǝ lǝ akpe mǝ nkɛale lǝ beyifo ele bǝ beyifo lǝ bakpe mǝ nkɛale .
Utidi wǝ ke laate asa bamba nya laanlɛ bɔyɛ lǝ Bonamute Yesu Kristo eto Ditiki Sɛɛ ǝsuǝ , utsyǝ ǝmǝ lɛ wǝ ǝsuǝ kato bobesǝ unyi kulesa . Iyifo etiki bunǝ bimba ku kǝdiǝ ku bulǝ bimba ete woakpe . Nyamfo lǝǝtǝ betidi kǝnǝnsɛ , ndiǝkpekpe ku abiesese , ku nsusu bua bufi lǝ utidi ǝsuǝ nɛ .

Nya bǝǝnǝ etiki kǝntsyɛɛ lefe saa . Betidi bamfo eto okle eto nsunsu ebukpǝ nya bensiyi Ditiki Sɛɛ nǝmǝ eto ɔnukualɛ . Mǝ nsusu ete ni bǝnkǝ bǝǝtǝkǝko Ditiki Sɛɛ nɛ mǝ kama lǝ bayɛ lǝ nnya ǝsuǝ bafiani batabinyǝ . Lǝkǝ fǝ ǝsuǝ etsyiko mbamfo eto okle ǝsuǝ .
Fɛɛ lǝ utidi akpe ɔtsyini kekleke lǝ Onanto eto bɔsumu ǝsuǝ nya asa nnya nte wǝ tsya dídufǝ wǝ ǝnǝǝ , uyifo otabinyǝ .
Itsyise fe kase bále boo , bóanlɛ kulesa boboko kawunsiǝ . Nya lǝ bukpe tsyaa , boǝmbufi kulesa busuko .
Nyaso bitǝ lǝ bikǝ ku edisa nya ntǝ bo lǝ imi bo .
Fɛɛ betidi ba laasɛsǝ ǝnǝmi lǝ bikǝ eto bɔkɛ ǝsuǝǝ , mǝ leedufǝ lǝ Obonsam eto uyibi wǝ obio utsyǝ mǝ nɛ . Nya beetsyiko asa bimba buyifo , nya beefi kawunsiǝ eto bikǝ bɔbɛbɛ kakpimi lǝ ǝsuǝ nya baabiasǝ mǝ nkpǝ itǝ bǝǝkpǝ kanya kulaa .
Itsyise ǝnǝmi bɔsɛsǝ lǝ atabi bɔbɛbɛ ǝsuǝ laayɛnko asa bua kpǝ eto buyifo . Betidi bǝtsyuǝ lǝ kǝnǝsɛ lǝ atabi eto bɔkɛ eso áyansǝ mǝ bofokanɔ eto kusu . Nya mǝ nkpǝ kenke édufǝ lǝ bulǝ ǝsuǝ .
Nya se feyifo utidi wǝ dífi fǝ ǝsuǝ utǝ Onanto esoo , lǝkǝ ǝsuǝ lǝ asa bua nyamfo kenke eto buyifo ǝsuǝ lǝ efi fǝ ǝnǝmi ǝtǝkǝ lǝ asa sɛɛ buyifo ǝsuǝ . Tǝkǝko Boanto Onanto lǝ bofokanɔ ku lelabi ǝsuǝ . Kɛ dibusǝ lǝ alɛ betidi buɛɛ .
Ńyǝ kekleke lǝ bofokanɔ eto keyifo ǝsuǝ lǝ akpe nkɛale lǝ ǝnyǝ nkpǝ manlo manlo . Nkpǝ bomfo eso Onanto lékpadi fǝ lǝ lefe nǝ fáfo wǝ bokpadi eto bofokanɔ fáte lǝ mba díkafo babɔ ku babamba eto ǝnǝmi nɛ .
Nya lǝ Onanto wǝ diyifo lesa saa ku Kristo wǝ dífǝ wǝ kɛnyɛ úlǝkǝ wǝ bofokanɔ óte lǝ Pontio Pilato eto ǝnǝmii , nlɛ mɔ Ditiki Sɛɛ bufi kǝtǝ fǝ , ini mɔ kɔfi .
Nyaso nlɛ fǝ bɔtɛyi minkǝ lɛ asa nyamfo ola kase kuutsyuǝ lǝmbɔtɛyi kulesa bua itsyi lǝ fǝ ǝsuǝ isu ese lefe nǝ Bonamute Yesu Kristo luusinkli ubǝ .
Nya Onanto ebutǝ Yesu Kristo sinkli ubǝ lǝ lefe nǝ ɛlɛkɛ itǝ wǝ . Onanto ni nwǝ nso kenke ku ni nwǝ fate nlɛ seka budi lǝ lesa saa ǝsuǝ , nya uni baka kenke eto oka . Nya lesa saa laakpo wǝ Bonamute Onanto . Nya wǝ ni nwǝ boatɛsǝ .
Wǝ fate insi nkpǝ itsyise wǝǝkpe kulefe kulefe . Nya wǝǝyǝnde itǝ bǝ kuutsyuǝ saa ǝmbofo buńyǝ lǝ wǝ ǝnǝmi lǝ ɔlɛ bubǝ . Kuutsyuǝ saa mǝnnyǝ wǝ tɔ unyǝ nya kuutsyuǝ saa tsya ǝmbofo wǝ ǝnǝmi bobe . Nya atɛsǝ ku ǝsuǝale ni wǝ ale lefe saa . Ibǝ itǝ .
Tɛyi mba nkpe kawunsiǝ kamfo eto bikǝ fǝnkǝ , bambesǝ ǝsuǝ kato befi mǝ ǝnǝmi bǝtǝkǝ lǝ mi , bikǝ bia lalo ǝsuǝ . Bomu befi mǝ ǝnǝmi bǝtǝkǝ lǝ Onanto ǝsuǝ . Wǝ uni lǝǝtǝ bo lesa saa kafo faa nkǝ lǝ bunyǝ disuǝyuǝ .
Tɛyi mǝ fǝ bekeyifo kasɛɛ nya luutǝ boofiani batabinyǝ bǝnyǝ atsyɔkpokpo lǝ nnya buuyifo ǝsuǝ . Nya lǝ bǝkǝtǝ betidi asa kafo faa .
Lǝ beyifo nkoo , balɛ bikǝ bia lambia bɔɔlɔ kǝtsyǝ itǝ mǝ ǝsuǝ lǝ kama ka nlɛ bubǝ . Lǝ nya ǝsuǝ boonyǝ nkpǝ tinti bǝtǝ ǝsuǝ .
Timoteo , be fǝ alɔ asa nnya Onanto dífi útǝ fǝ ǝtsyǝ kukɔnɔ . Memfi fǝ ǝsuǝ akpe lǝ eyifosa bimba ku etikinǝnǝ bimba ǝsuǝ . Nyamfo ǝsuǝ betidi bǝtsyuǝ laayɛ kawɛ betidi fe mba ni babesibe .
Itsyise bǝtsyuǝ efi bǝ beyi asa nyamfo . Fɛɛ ɛyɛ lǝ nyamfo ǝsuǝ bányansǝ mǝ bofokanɔ eto kusu . Nlɛ Onanto bɔtɔ miǝ ufi wǝ lefonǝ obe mi .
Mɔ , Paulo , wǝ ɛyɛ lǝ Onanto eto lefonǝ ǝsuǝ mimfiani Yesu Kristo eto ɔtɔnkpe , wǝ nlɛ letsya bobe itsyi lǝ nkpǝ bo buunyǝ lǝ Bonamute Yesu Kristo ǝsuǝ lǝ bo ku wǝ eto lɔniyifoyifo ǝsuǝ nlɛ kukue komfo bɔwɛni kǝtǝ fǝ .
Mɔ ubi lala Timoteo , nlɛ Boanto Onanto ku Bonamute Kristo Yesu bɔtɔ miǝ mǝ lefonǝ lǝ disiǝko fǝ lǝ bǝnyǝ fǝ kaminsǝ , lǝ bǝtǝ fǝ diyuǝsǝ .
Maasɔ Onanto wǝ meesumu fe kase mɔ banamǝ díyifo ani . Nya meeyifo nko ku mɔ utu wǝ laanlo mɛ dikpi ǝsuǝ . Nya , masɔ wǝ ani ketsye ku kakɔmi kalɛ wǝ lekpakpa lǝ fǝ disi lǝ nlɛ ola boto .
Nya lǝ nkloma binǝntu bia féwii , mala tinti miǝ mǝǝnyǝ fǝ lǝ ǝsuǝ lǝ iyuǝ mɛ .
Maakloma bofokanɔ kekleke bo nkpe fǝ . Bofokanɔ bo eto okle lɛkɛ fǝ ewu Lois ku fambe Eunike mǝ . Mfo nnɔ miǝ fintsya kpe mu okle .
Nsusu bomfo eso minlɛ fǝ kukue komfo bɔwɔni bǝ lǝ alɛ kekleke ǝtǝsa nnya Onanto dítǝ fǝ lǝ lefe nǝ mímfi ani míntǝkǝ fǝ lǝ ǝsuǝ mínto ola .
Itsyise lɛwɔnɔ nǝ Onanto dítǝ boo , ǝǝntǝ boate sikpi . Bomuu , útǝ bo lɛwɔnɔ nǝ lǝǝtǝ boǝnyǝ ǝsuǝale , ku lelabi , ku ǝsuǝ eto lɛkɔɛle kato butǝkǝ tsya .
Lǝ nyamfo esoo , mǝntǝ lǝ kofani lǝ kɔlɛ fǝ bǝ ǝńyǝ alɛ Bonamute eto Ditiki Sɛɛ nǝ mǝ bɔtɛyi nye lǝ kofani lǝ kɔlɛ fǝ lǝ mɔ disi nwǝ bákpe le diyo lǝ Kristo eto disi . Bomuu , fintsya ńyǝ kekleke lǝ ǝnyǝ kanyi lǝ wǝ disi lǝ ǝlǝkǝ Bonamute eto Ditiki Sɛɛ nǝmǝ ate . Itsyise Onanto ǝtǝ fǝ ǝsuǝale bǝ lǝ afo nyamfo buyifo .
Onanto ni nwǝ dítǝ bo nkpǝ nya ókpadi bo nkǝ bofiani wǝ betidi . Inni lǝ bo kasɛɛ ka búyifo eso . Bomuu , iyifo wǝ Onanto eto nsusu ku kafo ɛkpɛ ka úfi útǝ bo eso . Nya ɛyɛ lǝ bo lɔniyifoyifo ku Bonamute Yesu Kristo ǝsuǝ nya búnyǝ Onanto eto lefonǝ nǝmfo fɛ úyifo kawunsiǝ kulaa tsya .
Nya mɔmɔɔ , Onanto ébulǝkǝ nyamfo óte bo ekpa wuǝ lǝ Ofomfokǝtǝ Kristo Yesu ǝmfo eto bubǝ ǝsuǝ . Wǝ ni futsyǝ léso ukpǝ ku eto ǝsuǝale ani . Nya ɛyɛ lǝ wǝ Ditiki Sɛɛ ǝsuǝǝ , óboko bo nkpǝ bo kalosɛkɔ lǝnsiembɔkɛ kulefe .
Onanto efi mɛ uyifo nwǝ loobe wǝ letsya ku ɔtɔnkpe ku wǝ Ditiki Sɛɛ nǝmfo eto oteasa .
Nya lǝ nyamfo esoo , nya minlɛ kanyi bunyǝ nɛ . Fɛɛ kofani annlɛ mɛ . Itsyise mfo nnɔ sitinti , nya nyi utidi wǝ ǝsuǝ mɔ bofokanɔ nkpe . Nya nyi tsya miǝ woose mɛ ku nya kenke mimfi minlɛ bokpe lǝ wǝ ani isu ese lǝ Diyi nǝmǝ .
Lɛ etiki sɛɛ ku nnya kenke mínte fǝ kukɔnɔ kekleke , nya lǝ ayɛ lǝ nnya ǝsuǝ . Fo nya anɔ kekleke nya lǝ eyifo lɔni ku Kristo Yesu lǝ lelabi ǝsuǝ .
Nya ɛyɛ lǝ Lɛwɔnɔ Kɛnkɛ eto ǝsuǝale nya nkpe lǝ bo ǝsuǝǝ , lǝ alɛ asa sɛɛ nya kenke béfi bǝtǝ fǝ kukɔnɔ .
Eyi fǝ Asiafɔ eto bafokanɔfɔ kenke édu mɛ lǝ ɔflɔ , nko ke ni Figelo ku Hermefene tsya lídu mɛ lǝ ɔflɔ nɛ .
Nlɛ Bonamute lekpakpa miǝ unyǝ Onesiforo ku wǝ diyo eto betidi kaminsǝ itsyise yéanlɛ wǝ kofani bǝ bákpe mɛ lǝ diyo . Bomuu , úńyǝ ko mɛ nnya ɔ́wunsǝ ko mɛ tinti .
Nya lefe nǝ úbǝ Romaa , ótsyilama kenke ɔ́bɛbɛ mɛ isu ese lefene eto lefe únyǝ mɛ .
Nlɛ bɔtɔ miǝ lǝ Onanto lǝ unyǝ wǝ kaminsǝ lǝ wǝ Lekpoyi ǝsuǝ . Fǝ kosate yi esu kpǝ nnya ǝsuǝ ɔ́wunsǝko mɛ lǝ Efeso .
Nya fǝ , mɔ ubi , kpe nkɛale ɛyɛ lǝ Onanto eto lefonǝ nǝ úfi útǝ bo bǝ bookpe lǝ lɔniyifoyifo ku Kristo Yesu ǝsuǝ .
Nya lǝ asa nnya fánɔ bǝ nte lǝ betidi kpǝ eto ǝnǝmii , nko kǝ ele bǝ fintsya fi akpe lǝ betidi ba léfobanɔ eto ani bǝ lǝ befi besu bate betidi bamba tsya .
Ńyǝ kekleke lǝ kanyi ǝsuǝ fe kase omamanyǝ sɛɛ lǝǝńyǝ , ǝtǝ Kristo Yesu .
Omamanyǝ wǝ ńyǝ sitinti itǝ wǝ keyifoo , woola nkǝ wǝ eyifosa lǝ ekpe wǝ uninǝ disuǝyuǝ . Nyaso woǝnsiǝmbufi ani okpe lǝ betidi ba lenni bamamanyǝ eto asa nnya beeyifo ǝsuǝ .
Nko ini nɛ bǝ fɛ nwǝ leetsyetsyi lǝ udi ututɛɛ , ele bǝ uyifo lǝ afi nnya baakpe ǝsuǝ kukɔnɔ .
Ɔkuɛmfo wǝ leeyifo keyifo ku otsyekle lǝ wǝ ɔkuɛɛ , wǝ ni futsyǝ laaka wǝ bidikǝ bia budi nɛ .
Bu disi lǝ etiki nnya minlɛ fǝ bɔtɛyi mfo kenke laabe , itsyise nyi minkǝ Bonamute ebutǝ anɔ nyamblɛ kenke kasɔ .
Kloma Yesu Kristo wǝ ni Oka David eto ufluflu wǝ Onanto létakasǝ úńyǝnsǝ utsyi ɔkɔmǝ úbǝ fe kase Ditiki Sɛɛ nǝ minlɛ bɔtɛyi mfo nlɛ bote .
Nnlɛ kanyi bunyǝ lǝ Ditiki Sɛɛ nǝ maatɛyi eso . Nya bakpe mɛ lǝ amana kulaa tsya fe utidi wǝ leeyifo asa bua . Fɛɛ Onanto eto etiki alɛɛ , bǝmbofo ni kusu buti !
Lǝ nyamfo eso maafo lesa saa akamini itǝ Onanto eto betidi ba ukǝlǝkǝ utsyǝ esoo , bǝ lǝ mǝ tsya lǝ bǝnyǝ bofo bo ɛyɛ lǝ Kristo Yesu mate ǝsuǝ lǝ bɔyɛ lǝ nnya ǝsuǝ bunyǝ nkpǝ manlo eto disuǝyuǝ .
Ɔnukualɛ uni baatɛyi bǝnkǝ , “ Lǝ búkpe ku wǝǝ , bo tsya ebusiǝ nkpǝ ku wǝ .
Lǝ bofo buńyǝ kekleke lǝ kanyinyǝnyǝ saa ǝsuǝǝ , buudi seka ku wǝ . Lǝ bɔni wǝǝ , wuntsya ebɔni bo .
Lǝ ibǝ bǝ bɔ́yɛ bofokanɔ lǝ wǝ kula tsyaa , wǝǝ , ǝmbɔyɛ buyifo lǝ kɛnyɛ ka utsyǝ ǝsuǝ . Itsyise wǝmbɔni wǝ ǝsuǝ kulefe . ”
Kaklomasǝ mǝ asa nyamfo nya lǝ ǝkǝ mǝ ato kekleke lǝ Onanto eto ǝnǝmi bǝ lǝ bayɛ etiki bunǝ . Itsyise kasɛɛ saa aambɔ le nya ǝsuǝ . Bomu asa nyamfo ǝtǝ bǝ yaabiasǝ mba laanɔ nya . Mǝ bofokanɔ ebɔyuɛ .
Lɛ fǝ ǝsuǝ kukɔnɔ lǝ kusu saa ǝsuǝ bǝ lǝ Onanto utǝ fǝ kayofofo sɛɛ . Yifo fǝ keyifo kukɔnɔ bǝ kofani lǝ kɔyɛ fǝ bɔlɛ . Bomu yifo utidi wǝ laate Onanto eto Ditiki Sɛɛ nǝmǝ lǝ ɔnukualɛ kosate ǝsuǝ .
Lǝkǝ fǝ ǝsuǝ etsyiko lǝ akuɛntiki ku asa bimba bɔtɛyi ǝsuǝ . Itsyise betidi ba leeyifo asa nyamfo eto oklee , yǝǝlǝkǝ mǝ nsusu ketsyiko lǝ Onanto sikpibote ǝsuǝ famfamfa .
Asa nyamfo eto okle bote ale lefabe nǝ leenkpǝ nǝ laanyi kpitikpitikpiti . Nya betidi inuǝ ba léte asa nyamfo eto kakle ni Himeneo ku Fileto .
Banya kusu itsyi lǝ Ditiki Sɛɛ nǝmǝ eto ɔnukualɛ ǝsuǝ , nya banlɛ bafokanɔfɔ eto nsusu bobiasǝ katɛyi bǝnkǝ botaka ketsyi ɔkɔmǝ kǝbǝ nkpǝ eto lefe ébubǝ éfe .
Fɛɛ Onanto eto diyo eto leba nǝ ǝsuǝ óse ofati úńyǝnsǝǝ , ni nsi ńyǝ . Nya leba nǝmfo ǝsuǝǝ , ɔ́wɔni etiki nya lǝǝbǝ mfo nkǝ , “ Bonamute yi betidi ba ni wǝ bale nya , ” nya “ Utidi wǝ laatɛyi nkǝ ɔlɛ Bonamute busumuu , ele bǝ usinkli lǝ asa bua buyifo kama . ”
Lǝ diyo kplɛ saa , kedikpɛ akpa akpa lǝǝtsyǝ mfo . Befi sika sia béyifo kǝtsyuǝ kǝtsyuǝ ku sika flubia . Nya kǝtsyuǝ tsya sitǝ beefi baato kǝ fɛ nka baawoe tsya nkpe . Beeyifo kakpɛ kamfo lǝ esu esu ǝsuǝ , kǝtsyuǝ itǝ eyi sɛɛ eto budi eto keyifo . Nya kǝtsyuǝ tsya itǝ diyi saa eto keyifo buyifo .
Nyaso lǝ utidi utsyuǝ ǝlǝkǝ wǝ ǝsuǝ utsyiko lǝ asa bua ǝsuǝ nya uyifo wǝ ǝsuǝ kɛnkɛɛ , ofo koya utǝ Bonamute fenkǝ kakpɛ ka baalɔ bǝǝtsyǝ itǝ eyisɛdidi . Itǝ bǝ boofo wǝ bufi itǝ keyifo sɛɛ saa buyifo .
Lǝkǝ fǝ ǝsuǝ etsyiko lǝ bakosobi eto alasa bimba butǝkǝko ǝsuǝ . Nya yifo lesa saa lǝ kusu sɛɛ ǝsuǝ , lǝ ǝsiǝ bofokanɔ eto nkpǝ sɛɛ , lǝ akala betidi , nya lǝ ǝsiǝ nkpǝ kpoo ku mǝ lǝ diyuǝ ǝsuǝ . Yifo asa nyamfo ku mba nsi nkoǝ sɛɛ , laato ola ku ketu ka lekpa bǝ ɔwunsǝko mi .
Lǝkǝ fǝ ǝsuǝ etsyiko lǝ ebukitiki ku etiki bimba budi ǝsuǝ , itsyise kǝdiǝ ete asa nyamfo eto oklee , lǝǝnǝ kaboko .
Nya yanle bǝ Bonamute eto usumunyǝ , lǝ ukǝdiǝ kǝdiǝ . Bomu ele bǝ ukǝyifo kafoɛkpɛ kǝtǝ utsyuǝ saa , udi oteasa sɛɛ , nya uyifo utidi wǝ diyuǝ .
Nya betidi ba laataka kǝnyǝ lǝ Ditiki Sɛɛ nǝmfo ǝsuǝǝ , ele bǝ ofo asa kasɔ bulǝkǝ kate mǝ ku utu buɛɛ . Nya ditsyuǝ Onanto ebutǝ nkǝ batsyi lɛkɔɛsi bawuninsǝ lǝ bafo Ditiki Sɛɛ nǝmǝ .
Lǝ nyamfo ǝsuǝǝ , mǝ nsusu ebɔsini bǝ lǝ bani Obonsam wǝ dífi mǝ úyifo mba leyifo wǝ lelabi ǝsuǝ .
Tsyǝ nyamfo lekpo fǝǝ , lǝ eyi fɛfɛ ǝsuǝǝ , lefe nǝ lɔɔkɛ ale ebubǝ .
Betidi ebola asa nnya luutǝ mǝ hã eto lɛlɛkɛsǝ nya boola atabi . Boobesǝ ǝsuǝ kato nya bookǝnǝ ǝsuǝ . Booyifo betidi ba luukaka , betidi kedi etiki bua lǝ betidi ǝsuǝ nya booyifo mba lembubu mǝ antomǝ ku ambemǝ . Booyifo mba lǝǝntsyǝ kɔlɛ ku betidi ba lǝmbofo Ditiki Sɛɛ nǝmǝ banɔ tsya .
Booyifo betidi ba lǝǝmbɔkɛ lefonǝ itǝ betidi bamba ku mba ba lǝǝnyǝ mǝ bǝtsyuǝ kaminsǝ . Booyifo betidi ba laatɛyi bidia kalɛ betidi lǝ kafo kabiasɛ mǝ aye ku betidi ba lǝǝmbǝ disuǝtsyǝ kabuasǝ asa . Nya mǝ ǝnǝmi ǝmbunyǝ , bankpe disiale . Nya mǝ ni betidi ba laanla asa sɛɛ nɛ .
Mǝ ni betidi ba leedu mǝ bǝtsyuǝ . Nya mǝ ni betidi ba leebu bǝ mǝ ete ni babesibe ku betidi ba leebu bǝ mǝ hã ni bakplɛ banso ku betidi ba laala kawunsiǝ kamfo eto kamini enso Onanto .
Betidi bamfo eto okle ákplatsya kate bǝ mǝ ni betidi sɛɛ , fɛɛ bámfo Onanto eto ǝsuǝale bǝ bɔkɛ lǝ mǝ nkpǝ bo bensi ǝsuǝ . Nǝ fǝ ǝsuǝ ǝlǝkǝ lǝ betidi bamfi nti .
Itsyise betidi bamfo eto okloee , beeyu kedufǝ lǝ betidi eto ayo kabiasǝ besio ba eto nsusu lǝmbǝ ale . Besio bamfó eto abua eyifo bitsyike itǝ mǝ itsyise beyifo abua akpa akpa nnya laakpa mǝ kakpe lǝ abua kpǝ ǝsuǝ .
Besio bamfo eto kakle aakase asa lefe saa , tsya bamfó etiki nyamǝ kasɔ bɔnɔ sitinti kulefe .
Kase ɛyɛ fɛ Yane ku Yambre letaka bǝńyǝ lǝ Mose ǝsuǝ lefe nǝ léfe mǝǝ , kusu komfo ǝsuǝ ke bidia eto bateasa bamfo tsya lɛyɛ bátaka bǝńyǝ lǝ ɔnukualɛ eto Ditiki Sɛɛ nǝmfo ǝsuǝ nɛ . Asa bua nya betidi bamfo nlɛ buyifo afo mǝ nsusu kenke , itǝ bǝ bányansǝ mǝ bofo kanɔ eto ɔnukualɛsu .
Fɛɛ betidi bamfo eto okle ǝmbǝ sɛtɔ buusu , itsyise mǝ sɛmumu sia nkpe mǝ ebɔbɔ ete utidi saa nyǝ fe mba nlɛ asa nyamfo eto okle buyifo nko , fe kase ibǝ lǝ Yane ku Yambre ǝsuǝ .
Fɛ fǝǝ , ébunyǝ nya feenyi mɔ asatete , mɔ nkpǝ bo minsi , mɔ nsusu ku mɔ bofokanɔ , kase maakplatsya , kase maala betidi , ku kase mǝǝmuǝ utu kalɛ lǝ kanyinyǝnyǝ ǝsuǝ .
Eyi kase bǝtǝnko mɛ , bákpe mɛ bulǝ , mínyǝ kanyi lefe nǝ mímbǝ Antiokia ku Ikonion ku Listra . Kloma ohiã kplɛ wǝ báte mɛ . Fɛ lǝ nnya amblɛ ǝsuǝǝ , Bonamute ǝlǝkǝ mɛ utsyiko lǝ nnya kǝmiǝ .
Ɔnukualɛ ǝmǝ ni bǝnkǝǝ , betidi ba kenke lǝǝsiǝ nkpǝ sɛɛ lǝ Kristo ǝsuǝǝ , boonyǝ kanyi nya bookpe mǝ bulǝ bǝńyǝ mǝ lǝ ǝsuǝ .
Fɛɛ Betidi bua ku bidiabidia eto bateasa mǝǝ , kato ko mǝ asa bua buyifo loobe fe kase baanlɛ betidi bɔwɛ kakpe ke . Nya mǝ kosate tsya betidi bamba ebukawɛ mǝ kakpe .
Nya fǝǝ , nla miǝ lǝ ǝńyǝ lǝ asa nnya fákase nya fáfo fánɔ tsya ǝsuǝ kekleke . Itsyise eyi betidi ba ɔflɔ fákase nya .
Idu lǝ fǝ sikpefi lefe kee , áte Kukue Kɛnkɛ eto Awɔnisa eto etiki nya díbǝ yɛwunsǝko fǝ fafiani obesibe , lǝ nyaso bofokǝtǝ ɛyɛ lǝ Kristo ǝsuǝ fánɔ .
Ɛyɛ lǝ Onanto eto ǝsuǝale ǝsuǝ nya bɔyɛɛ buunyǝ asa nnya kenke baawɔni baakpe lǝ Kukue Kɛnkɛ eto Asawɔniwɔni kǝmiǝ . Nya ɛlɛkɛ itǝ asatete ku bunyenki kakpe utidi ku kɔlɛlɛ ku bunǝfofo itǝ nkpǝ sɛɛ siǝsiǝ .
Báwɔni nya nko bǝ lǝ utidi saa wǝ difi wǝ ǝsuǝ utǝ Onanto ebɔflɔ nya yɔɔlɔ wǝ itsyǝ itǝ keyifo sɛɛ saa buyifo .
Nnyǝ lǝ Onanto ku Kristo Yesu wǝ luusinkli ubǝ okponko kawunsiǝ eto betidi ku bǝkpǝnkpǝ akpo eto kɛnyɛ . Nya se wuusinkli ubǝ bio lǝ wǝ Sekadidi ǝsuǝ esoo , nlɛ fǝ kɔlɛ bɔlɛ kekleke minkǝ ,
bekpe kɔni o-o , bimbǝ kɔni o-o tsyaa , bilǝkǝ Ditiki Sɛɛ nǝmǝ kɛnyɛ bete . Bɛlɛ mǝ kɔlɛ , nya binyɛnki bekpe mǝ , lǝ bekpe mǝ nkɛale . Nya lǝ alɛ asakasɔ bulǝkǝ kate mǝǝ , tsyǝ ǝsuǝ lǝ efi utu buɛ ku disuǝtsyǝ até mǝ .
Itsyise lefe ditsyuǝ ebubǝ lefe nǝ betidi lensiǝmbɔtɔnǝ bǝ bǝǝtsyue ato banɔ Ditiki Sɛɛ nǝmfo . Bomu boola bǝ baanɔ bateasa bamba ba lɔɔtɛyi mǝ etiki nya eto okle boola bǝ baakanɔ .
Bootsyiko kama butsyi kakpe Ditiki Sɛɛ nǝmfo kǝtǝko etiki tsyuɛntsyuɛ eto kama .
Nya fǝǝ , lɛ fǝ ǝsuǝ kukɔnɔ lǝ ayɛ lǝ kusu ko lɛlɛkɛ ǝsuǝ lǝ ekakpe ale lǝ kanyi saa ǝsuǝ . Nya lǝ eyifo keyifo kamǝ fe Ditiki Sɛɛ nǝmǝ eto nwǝ laabe ni letsya . Nya lǝ eyifo fǝ keyifo kukɔnɔ fe bafokanɔfɔ eto ɔtɔnkotɔnko .
Itsyise mɔɔ , mɔ nkpǝ fe bɔlɛ kalosǝkɔ bubǝ nya boofi mɛ fe keditǝtǝ . Nya lefe tsya boyo bǝ mfe ndu lǝ kawunsiǝ kamfo .
Nkpɔ bɔkpɔ sɛɛ nya mínlosǝ mɔ keyifo fe nwǝ leetsyetsyi etsyi sɛɛ . Nya minlɛ mɔ bofokanɔ lǝ Kristo ǝsuǝ isu ese lǝ kalosǝkɔ .
Nya idu mɔmɔɔ , Onanto ebutǝ mɛ kayofofo sɛɛ ka nlɛ bote nkǝ nsi nkpǝ lǝ kusu ǝsuǝ fe nwǝ lefo ɔnɔ eto kayofofo ka bálɔ bǝtsyǝ itǝ mɛ . Iyifo kayofofo sɛɛ ka Bonamute wǝ laakpo lekpo lǝ kusu sɛɛ ǝsuǝ luutǝ mɛ lǝ duyi fɛfɛ ǝsuǝ . Nya inni mɔ mate ete loofo ni , bomu bonko betidi bamba ba kenke tsya díkǝfi mǝ kusubebe bǝtǝkǝ lǝ Bonamute eto bubǝ bio ǝsuǝ .
Yɛ kusu saa foofo lǝ ǝbǝ ǝnyǝ mɛ .
Itsyise Dema edu mɛ lǝ ɔflɔ lǝ usu utǝkǝko kawunsiǝ kamfo eto bikǝ lǝ Tesalonika . Nya Kreskee , usu Galatia nya Tito dísu Dalmatia .
Luka hã dibu onkpe mɛ lǝ ɔflɔ mfo . Nyaso kpa Marko lǝ bibǝ , itsyise uuyifo ɔwunsǝkotsyuǝ tinti utǝ mɛ .
Ntsyese Tihiko Efeso .
Nya lǝ alɛ bubǝ , fo mɔ lɛyɔlefe eto awu nya míyani mintsyǝ lǝ Karpo ɔflɔ lǝ Troia aboko mɛ . Nya lǝ efi mɔ ekue titlu nya béfi kubukikue béyifo tsya aboko .
Aleksandro wǝ ni ɔtsyuɛntsyuɛ eyifo mɛ kabua tinti . Nya Bonamute ebofo wǝ kayo lǝ nnya kɛnyɛ .
Nyaso fintsya ńyǝ kekleke lǝ abe kukɔnɔ lǝ wǝ ǝsuǝ , itsyise ótaka uńyǝ lǝ bo asa nnya bɔnlɛ bote ǝsuǝ kekleke .
Lefe nǝ bákpadi mɛ ditutɛ lǝ lekpo etii , kutsyuǝ sa mámfo bubǝ kǝńyǝ mɛ kama lǝ etiki nyamǝ eti , bomu báyani mɛ bǝtsyǝ bédu . Fɛɛ nlɛ Onanto lekpakpa minkǝ wǝǝnnǝ mǝ koto lǝ nyamfo ǝsuǝ .
Fɛɛ Bonamute ǝńyǝ mɛ kama nya ókpe mɛ nkɛale nya dítǝ mimfo Bonamute eto Ditiki Sɛɛ nǝmǝ letsya bobe kǝtǝ mba lenni Yudafɔ mfo . Nya Bonamute dílǝkǝ mɛ utsyiko lǝ ukpǝ ǝsuǝ .
Bonamute ebulǝkǝ mɛ utsyiko lǝ kabua saa ǝsuǝ , nya wookpa mɛ ɔyɛnko buɛ buɛ isu ese lefe nǝ mindufǝ wǝ sekakedikɔ kato . Diyǝnde eto atɛsǝ bufi bɔnlɛ Wǝ butǝ idu mɔmɔ isu manlo manlo . Ibǝ itǝ .
Mǝǝsiǝsǝ Priska ku Akwila ku Onesiforo eto diyo eto betidi kenke .
Erasto si okpe lǝ Korinto . Trofimo tsya lɛ bufi , nyaso nyani wǝ ntsyǝ lǝ Mileto .
Kpe ǝsuǝ ku nkɛale lǝ ǝbǝ etu mɛ mfo fɛ lɛyɔlefe lǝ eyo . Eubulo ku Pude ku Lino ku Klaudia ku bayimi fɛfɛ kenke bafokanɔfɔ kenke bǝ bǝǝsiǝsǝ kukɔnɔ !
Bonamute lǝ usiǝko fǝ , nya nlɛ wǝ lekpakpa bǝ lǝ ɔlɛ mi ola lǝ wǝ lefonǝ ǝsuǝ .
Mɔ , Paulo , wǝ ni Onanto eto usumunyǝ ku Yesu Kristo eto ɔtɔnkpe , mɔ ni futsyǝ nlɛ fǝ kukue komfo bɔwɔni . Onanto dílǝkǝ mɛ nya ótsyese mɛ nkǝ nsu nwunsǝko wǝ betidi ba úlǝkǝ útsyǝ eto bafobanɔ lǝ nyɛnko mǝ lǝ bafo Ditiki Sɛɛ nǝmǝ bánɔ lǝ bo bafokanɔsu ǝsuǝ .
Bofokanɔsu komfo dítǝ bɔnlɛ kusu bobe itǝ nkpǝ manlo bo ǝsuǝ bófo bɔ́nɔ nɛ . Nya Onanto wǝ lǝmbɔwɛ bo kosatee , wǝ lɛtɛyi ditiki nǝmfo útsyǝ fɛ úyifo kawunsiǝ .
Wǝ dílǝkǝ nkpǝ manlo eto Ditiki Sɛɛ nǝmfo óte bo ɛyɛ lǝ wǝ ditiki nǝ minlɛ mi bɔtɛyi lǝ lefe nǝ wǝ kosate lɛtɛyi utsyǝ ǝsuǝ . Nyamfo ni lesa nǝ ufi okpe mɛ lǝ ani nya mimfi minlɛ letsya bobe kǝtǝ betidi . Boanto Onanto wǝ ni bo Ofomfokǝtǝ , wǝ lɛtɛyi mɛ nkǝ mbe ni letsya nɛ .
Mɔ olala Tito , nlɛ kukue komfo bɔwɔni kǝtǝ fǝ itsyise eyifo mɔ ubi tinti lǝ bofokanɔ bɔni bo ǝsuǝ bonkpe eso . Nya nlɛ Boanto Onanto ku Kristo Yesu wǝ ni bo Ofomfokǝtǝ lekpakpa bǝ ɔlɛ fǝ ku lefonǝ ku diyuǝ ǝsuǝ , nya lǝ utǝ fǝ diyuǝsǝ .
Nyani fǝ ntsyǝ lǝ Kreta ku nsusu bǝ lǝ alɔ lesa saa nǝ díbu bɔlɔkǝtsyǝ ǝtsyǝ . Nya lǝ umǝ saa , lǝkǝ batɔnkotɔnko ba loofo buńyǝ lǝ bafokanɔfɔ eto kɛnyɛ fe kase míntɛyi fǝ miǝ yifo .
Fe bafokanɔfɔ eto batɔnkotɔnkoo , yanle bǝ etiki bua saa kɛ lǝ mǝ ǝsuǝ . Nya ele bǝ uyifo utidi wǝ mfi kusiǝ kɔni hã . Nya wǝ bebi tsya eyifo bebi ba léfo banɔ kekleke , nya beenyifo mba ditidi ato , nya beebu mǝ antomǝ .
Fe bafokanɔfɔ eto ɔtɔnkotɔnko wǝ laabe Onanto eto keyifoo , yanle bǝ bǝnyǝ nye befi etiki bua saa lǝ wǝ nye ukabesǝ ǝsuǝ kato nye kafo kanyi wǝ mlǝmlǝmlǝ . Nya yanle bǝ udui utekpe , nya yanle bǝ okakpɔ ekiti kekleke nye ukasɛsǝ ǝnǝmi tsya lǝ atabi ǝsuǝ .
Ele bǝ ofo bafɔ bofo , keyifo kafoɛkpɛ nya woala asa sɛɛ nya woalɛ wǝ ǝsuǝ ola . Nya ele bǝ uyifo utidi wǝ nkpe ditsyǝbi sɛɛ , nya uyifo kɛnkɛ lǝ lɛwɔnɔ ǝsuǝ , nya wooyɛ lǝ kɔfi ǝsuǝ .
Ele bǝ uyifo nwǝ nlɛ Ditiki Sɛɛ nǝmǝ lǝ kɔni kekleke fe kase bofokanɔ eto kusu leté . Nya kusu komfo ǝsuǝ hã ele bǝ wuukayɛ bǝ lǝ okpe betidi bamba tsya ute lǝ ǝsuǝ , nya lǝ ofo mba laataka kǝńyǝ lǝ Ditiki Sɛɛ nǝmfo ǝsuǝ eto botakebu bulǝkǝ kate mǝ .
Itsyise betidi kpǝ kpe ba nlɛ betidi bɔwɛ nya bátaka bǝńyǝ lǝ ditiki nǝmǝ ǝsuǝ ku mǝ ebukisa buyifo . Nya mba nso asa nyamfo kenke buyifo , mǝ ni Yudafɔ eto bafokanɔfɔ .
Efe bǝ taka ǝńyǝ lǝ mǝ asa nyamfo eto okle eto bote ǝsuǝ , itsyise asa nyamfo ǝǝnǝ bulǝ kakpe lǝ diyo eto betidi eto bofokanɔ ǝsuǝ . Nya se ini atabi asa buabote eto bateasa bamfo lǝǝnyǝ ketsyiko le nya ǝsuǝ esoo , nyaso banlɛ asa bua nyamfo bote nɛ .
Nya Kreta eto utidi ɔni wǝ ni mǝ unyǝlǝkǝtidi lɛtɛyi nkǝ , “ Kretafɔ , bidia baatɛyi mi lefe saa nya beeyifo mba laabiasǝ asa kakpe fe bebuki , nya bedikpũ beni nya bankpe sɛflɔ tsya . ”
Asa nya unyɛlǝkǝtidi ǝmfo lɛtɛyi eyifo ɔnukualɛ . Nyaso bikǝ mǝ ato bǝ lǝ bayɛ ditsyǝbi bua nǝmfo bote itǝ lǝ mǝ bofokanɔ lǝ buyifo sitinti .
Nyamfo luutǝ bǝ bǝlǝkǝ mǝ ato betsyiko lǝ Yudafɔ eto etikitsyuɛntsyuɛ ku betidi ba eto asatete nnya lanyɛ lǝ ɔnukualɛ eto Ditiki Sɛɛ nǝmǝ ǝsuǝ nɛ .
Betidi ba kenke diyifo mǝ ǝsuǝ kɛnkɛɛ , mǝ eyifosa tsya eyifo kɛnkɛ . Fɛɛ lǝ betidi ba diyifo mǝ ǝsuǝ betidi bua nya bámfo banɔ ɔflɔɔ , kulesa menyifo kɛnkɛ . Mǝ esibubu ku mǝ ketu eyi ku asa bua , lǝ nyaso bǝǝmbofo nya ni asɛ lekpo butsyǝ ketsyiko lǝ abua ǝsuǝ .
Mǝ kosate aatɛyi bǝ beebu Onanto , fɛɛ mǝ eyifosa mante nko . Beyifo betidi ba laabiasǝ mǝ ǝsuǝ nya beembu kulesa nya bǝǝńyǝ bǝtǝ lesa sɛɛ saa buyifo .
Fɛ fǝǝ , te asa nnya nyɛ lǝ bofokanɔ eto kusu sɛɛ ǝsuǝ .
Te basani eto beninǝ kenke bǝ ele bǝ bebu mǝ ǝsuǝ , lǝ bakafo mǝ lɛkɔɛle ani boso ku bǝtǝ ǝnǝ lefe saa . Nya lǝ balɛ mǝ ǝsuǝ kukɔnɔ , balɛ mǝ bofokanɔ kɔni kekleke , lǝ bala mǝ bǝtsyuǝ , nya lǝ bakpe nkɛale ku lǝ bakɛ dibusǝ tsya .
Nko ke ini itǝ besioninǝ tsya nɛ , te mǝ kase ele bǝ bǝsiǝ nkpǝ bo dinyǝ itǝ besio ba diyifo kɛnkɛ . Yanle bǝ bakakpadi betidi aye bua . Nya yanle bǝ bǝnǝ nte bǝkpǝ tsya . Bomu ele bǝ bate betidi ditsyǝbi sɛɛ .
Nya ele bǝ baté besiobitɛ ba nsi bese kase ele bǝ bala mǝ bese ku mǝ bebi tsya .
Nya ele bǝ bate mɛ kase bɔɔlɛ mǝ ǝsuǝ ola , nya ele bǝ bǝsiǝ nkpǝ bo diyifo kɛnkɛ , nya lǝ beyifo bǝsiǝ ba laalɛ mǝ bese ola kukɔnɔ , mba leebu mǝ bese . Nyamfo luutǝ bǝ kuutsyuǝ saa ǝmbɔtɛyi kulesa bua saa iitsyi lǝ Ditiki Sɛɛ nǝ ditsyi lǝ Onanto ɔflɔ ǝsuǝ nɛ .
Nko ke ɛyɛ lǝ kusu komfo ǝsuǝ ele bǝ lǝ ayɛnko bakosobi bamǝ tsya lǝ akpe mǝ nkɛale lǝ kase ele bǝ balɛ mǝ ǝsuǝ ola .
Lǝ asa nyamfo kenke eto kamaa , ele bǝ yifo fǝ ǝsuǝ futsyǝ eto ditsyǝbi ele bǝ utidi saa be lǝ okase utsyiko . Nya lǝ ǝńyǝ kekleke lǝ akate asa ku ɔnukualɛ .
Be kukɔnɔ lǝ ekedi betidi etiki ku lǝ kusu sɛɛ ǝsuǝ itǝ bǝ bǝmbunyǝ kabua saa itsyi lǝ fǝ ǝsuǝ , nya luutǝ bǝ fǝ baló tsya ɛmbɔtɛyi kabua saa lǝ bo ǝsuǝ , bomu lǝ kofani lǝ kɔlɛ mǝ .
Ele bǝ ndomufɔ bokosǝ mǝ ǝsuǝ kasɔ bǝtǝ mǝ banamute . Nya ele bǝ mǝ eyifosa kpe mǝ banamute disuǝyuǝ lǝ lesa saa ǝsuǝ . Nya yanle bǝ bǝnǝnko mǝ etiki .
Yanle bǝ beyu mǝ tsya , bomu ele bǝ baté mǝ bǝnkǝ betidi sɛɛ beni , nya beeyifo asa lǝ kusu ǝsuǝ kǝtǝ mǝ . Nyamfo luutǝ buunyǝ bǝtsyǝ lekpo bǝ bo asa nnya boate iitsyi lǝ Boanto Onanto wǝ ni bo Ofomfokǝtǝ ǝsuǝǝ , eyifo asa sɛɛ .
Itsyise Onanto ǝlǝkǝ wǝ lefonǝ onkpe óte bo , bǝ kawunsiǝ eto betidi kenke nyǝ dilǝkǝ .
Onanto eto kafoɛkpɛ kamǝ lɛ bo bote nkǝ , bulǝkǝ bo ato butsyiko lǝ nkpǝ bua busiǝ ku kawunsiǝ eto asa bimba kama butǝkǝko ǝsuǝ . Nyaso ele bǝ bɔlɛ bo ǝsuǝ kukɔnɔ , nya lǝ busiǝ nkpǝ sɛɛ , lǝ buyifo ǝsuǝ kɛnkɛ lǝ kawunsiǝ kamfo ǝsuǝ
Kusu komfo buufi bukabe sɛtɔ itǝ diyi kplɛ nǝ ǝsuǝ búfi bo kusubebe bútǝkǝ nɛ . Diyi nǝmfo ni diyi nǝ ǝsuǝ bo Onanto Ɔkplɛnyǝ , bo Ofomfokǝtǝ Yesu Kristo eto diyǝnde lɔɔbɔ utsyuǝ saa nyǝ .
Úfi wǝ ǝsuǝ útǝ lǝ bo disi , bǝ lǝ ulǝkǝ bo utsyiko lǝ bo abua saa ǝsuǝ lǝ bofiani betidi kɛnkɛ ba ni wǝ kosate eto bale , nyaso bíala bǝ biekeyifo kasɛɛ hã nɛ .
Te asa nyamfo ku ǝsuǝale nya Onanto dítǝ fǝ , nya lǝ akpe nkɛale betidi ba kenke laanɔ fǝ Ditiki Sɛɛ nǝmǝ kekleke , nya lǝ ǝnyǝnki akpe mba lanlɛ bɔyɛ lǝ kusu ǝsuǝ tsya . Nyaso mǝntǝ kuutsyuǝ saa kusu lǝ unyǝ fǝ olosǝ .
Klomasǝ mǝ lǝ mǝmblɛ bakloma lǝ babokosǝ ǝsuǝ kasɔ kǝtǝ mǝ batɔnkotɔnko ku aba lǝ bǝtsyue mǝ ditiki koto , nya lǝ bekeyifo kasɛɛ lǝ kusu saa ǝsuǝ .
Tɛyi mǝ fǝnkǝ bankatɛyi betidi eto kabua . Bomu beyifo sɛhɔ ku utsyuǝ saa lǝ bǝsiǝ lǝ diyuǝ ǝsuǝ ku utsyuǝ saa . Nya lǝ bekebu utidi saa lǝ kusu saa ǝsuǝ .
Fɛɛ bo ǝmǝ tsya ébuyifo ebukisa bunyǝ ku ato titli , nya bóta bubu kɔ ǝmǝ . Nya ǝsuǝ eto sinǝ eto abua yifoyifo butǝkǝko tsya diyi bo ǝsuǝ kɔ . Nya búfi bo lefe bútǝ disialeyifoyifo , asabuyifo ku kǝnǝminsɛ , nya betidi díkisi bo nya bo tsya díkisi mǝ .
Fɛɛ lǝ lefe nǝ Boanto Onanto , bo Ofomfokǝtǝ , dílǝkǝ wǝ kafoɛkpɛ ku lelabi óte boo ,
ófo bo lǝ nkpǝ . Inni lǝ bo kasɛɛ ka búyifo eso , bomu ɛyɛ lǝ Onanto lǝ wǝ kosate eto kaminsǝnyǝnyǝ ǝsuǝ , itsyise útǝ nkǝ wǝ Lɛwɔnɔ bǝ didufǝ lǝ bo ǝsuǝ . Lɛwɔnɔ nǝmfo esi dítǝ besinkli bále bo nya dítǝ bo nkpǝ fɔfɔ , nya díflǝ bo itǝ bǝ buyifo kɛnkɛ .
Onanto efi wǝ Lɛwɔnɔ útǝ bo kpǝ ɛyɛ lǝ bo Ofomfokǝtǝ Yesu Kristo ǝsuǝ .
Nya ɛyɛ lǝ wǝ lefonǝ esoo , bonko wǝ eto nti ǝbǝ bɔlɛkɛ itǝ eso bontsya ditiki ǝbǝ búnyǝ nkpǝ manlo bo bɔnlɛ kusu bobe .
Ditiki nǝmfo eyifo ɔnukualɛ . Nya nla miǝ lǝ afo nya kekleke . Nya betidi ba díkafo Onanto banɔɔ , ele bǝ befi mǝ lefe bǝtǝ asa sɛɛ buyifo nya looboko kutǝkǝ itǝ betidi ba kenke .
Mǝǝnnǝ etiki ku utidi lǝ asa bimba ǝsuǝ . Mambiasǝ lefe lǝ betidi eto ketsyikɔ bokla kate ǝsuǝ , mǝndiǝ kǝdiǝ lǝ efi Mose eto afi eto etiki eyifo kǝnǝ eto etiki . Asa nyamfo kenke ǝmbǝ kutǝkǝ saa .
Kǝ ato utidi wǝ laakpe ntisensǝsensǝ lǝ bafokanɔfɔ nti sinuǝ . Lǝ nnya kamaa , yani wǝ .
Eyi fǝ utidi ǝmfo eto oklee , lebua edi wǝ ǝsuǝ nya wǝ asa buayifoyifo ǝǝlǝkǝ wǝ kate , nya ókalo wǝ ǝsuǝ dikpi .
Lǝ ntsyese fǝ Artema nye Tihikoo , yɛ kusu saa ǝsuǝ lǝ ǝbǝ ǝnyǝ mɛ lǝ Nikopoli . Itsyise mfó mimfi nsusu miǝ mɔɔkɛ lǝ lɛyɔ lefe nɛ .
Kplatsya lǝ ayɛ kusu saa lǝ awunsǝko Zena wǝ ni afi eto ukuente ku Apolo bǝ lǝ bǝmuǝ ǝsuǝ itǝ mǝ kusu komǝ busu . Nya laabe fǝ bakɛ lesa saa nǝ baahiã .
Ele bǝ mba dikafo baanɔ kasé kase boofi mǝ lefe kenke bǝtǝ asasɛyifoyifo nya looboko kutǝkǝ itǝ mǝ . Nya kamaa , ele bǝ bafo betidi bamba tsya bɔwunsǝko lǝ bayɛ aflɔsa .
Bayimi ba kenke nkpe mɛ lǝ ɔflɔ mfo bǝ bǝǝsiǝsǝ fǝ . Fintsya siǝsǝ bayimi mba dikafo baanɔ ba nkpe mfó ǝtǝ bo . Onanto lǝ ɔlɛ mimblɛ kenke lǝ wǝ lefonǝ ǝsuǝ .
Mɔ , Paulo , wǝ nlabe lǝ Aba eto diyo lǝ Kristo Yesu eto disi , ɛyɛ lǝ letsya nǝ mímbe wǝ eso ku bo ɔyimi Timoteo , bo nlɛ kukue komfo bɔwɔni kǝtǝ fǝ Filemon bo uyifotsyuǝ lala , bo ɔyimisio Apia ku bo ɔyɛtsyuǝ ku uyifotsyuǝ Arkipo ku bafokakɔfɔ eto ditsyukpa nǝ laatsya lǝ fǝ diyo .

Bɔlɛ bɔtɔ boǝ Onanto wǝ ni Boanto ku Bonamute Yesu Kristo eto lefonǝ ku diyuǝ lǝ disiǝko mi .
Ɔyimi Filemon , maakloma fǝ lefe saa lǝ mɔ olatoto ǝsuǝ . Nya maasɔ Onanto ani lǝ fǝ disi .
Itsyise maanɔ kase faala Onanto eto betidi ku kase fáfo Bonamute Yesu fánɔ .
Maato ola minkǝ bo sɛyɛtsyuǝ ku fǝ fe bafokanɔfɔɔ , eboboko kasɔnɔnɔ enso lǝ bonti . Itǝ ínǝ atsyɔkpokpo kenke nnya nkpe lǝ nkpǝ ɛyɛ lǝ bo lɔniyifoyifo ku Kristo ǝsuǝ .
Ɔyimi lala , lelabi nǝ nkpe fǝ ǝtǝ nyǝ disuǝyuǝ kpǝ ku nkɛalekpekpe ! Ǝtǝ diyuǝsǝ mba kenke lefo Onanto banɔ eto ketu .
Se minyifo fǝ ɔyimisani ɛyɛ lǝ sɛyɛtsyuǝ sia ǝsuǝ bonkpe lǝ Kristo ǝsuǝ esoo , eni moofo fǝ bɔtɛyi miǝ yifo lesa nǝ ele bǝ yifo . Tsyaa , se maala fǝ esoo , nla miǝ maalɛ fǝ lekpakpa bomu . Ite bǝ mɔ ni Paulo wǝ ni Kristo Yesu eto ɔtɔnkpe . Nya mɔmɔɔ , nyifo nwǝ béti bákpe lǝ diyo lǝ wǝ disi eso .

Nyaso mɔmɔɔ , nlɛ fǝ lekpakpa lǝ Onesimo wǝ díkafiani mɔ kosate eto ubi eto disi lǝ lefe nǝ bakpe mɛ lǝ amla lǝ aba eto diyo .
Ite bǝ wǝ diye eto kasɔ ni kutǝkǝ tsyaa , kɔɔ utidi ko ete udi , wánkɛ kutǝkǝ saa utǝ fǝ . Fɛ mɔmɔɔ , okpe kutǝkǝ útǝ bonko fǝ ta .
Mɔmɔɔ , nsinkliko wǝ nlɛ fǝ botsyese . Iyifo mɛ fe mɔ kosate eto utu minfi minlɛ fǝ botsyese .
Eni moola miǝ ɔkɛ mɛ lǝ ɔflɔ mfo lefe nǝ eto lefe minlabe lǝ diyo lǝ Ditiki Sɛɛ nǝmǝ eso , bǝ lǝ ofo mɛ bɔwunsǝko lǝ fǝ kɛnyɛ .
Fɛɛ manla miǝ maanyinkǝ fǝ nkpe miǝ lǝ awunsǝko mɛ . Bomu moola miǝ iyifo lesa nǝ ditsyi fǝ utu kǝmiǝ , diyifo fǝ lelabi . Nyaso membuyifo kulesa nǝ dimenyifo fǝ lelabi .
Ditsyuǝ nnya eso Onesimo dídu lǝ fǝ ɔflɔ lefe kliminti ditsyuǝ nǝmfo ni bǝ lǝ ofo busikli kǝbǝ kǝsiǝ fǝ lǝ ɔflɔ itǝ lefe nǝ ta .
Nya mɔmɔɔ , unsini ndomunyǝ fufu , bomu oso ndomunyǝ . Uyifo ɔyimi lala lǝ Kristo eso . Ofo koya utǝ mɛ tinti . Fɛɛ itǝ fǝǝ , ofo koya utǝ fǝ oso , itsyise uyifo fǝ ndomunyǝ fe utidinini , nya unsi uni ɔyimisani lǝ Bonamute ǝsuǝ .
Nyaso lǝ ǝǝnyǝ mɛ fe fǝ uyifotsyuǝ , sinkli afo wǝ fe kase foofo mɔ kosate .
Lǝ óta fǝ ubu nye unsi fǝ kayo kǝtsyuǝ , bu kǝ ǝtǝ mɛ .
Mɔ , Paulo , kosate difi mɔ kɔni míwɔni nyamfo minkǝ moofo fǝ ke . Fɛɛ manla miǝ maaklomasǝ fǝ miǝ esi mɛ fǝ nkpǝ eto koya .
Nya mɔ ɔyimi , tǝ lǝ nnyǝ kutǝkǝ sɛkɛ ntsyi lǝ fǝ ɔflɔ , lǝ Bonamute eso ete . Yifo nyamfo nko lǝ lekpe mɛ lǝ disuǝyuǝ lǝ lɛkɔɛsi kǝmiǝ .
Nlɛ kukue komfo bɔwɔni kǝtǝ fǝ ku bofokanɔ miǝ ebuyifo lǝ lesa nǝ mintɔ fǝ ǝsuǝ , nnya ni bǝ ebuyifo lǝ nnya ǝsuǝ nya uusi eso nko kulaa tsya .
Lǝ nnya kamaa , lɔ kasɔnɔkɔ ǝtsyǝ mɛ mfó . Itsyise mfo nnɔ miǝ Onanto ebɔnɔ mimblɛ eto olatoto utǝ bayani mɛ nsinkli mbǝ mi ɔflɔ .
Epafra , wǝ bonko nkpe lǝ Aba eto diyo lǝ Kristo Yesu eto disi esoo , nkǝ wǝsiǝsǝ fǝ !
Nko ke ini Marko ku Aristarko ku Dema ku Luka ba ni mɔ keyifo eto bawunsǝkotsyuǝǝ , tsya bǝ bǝǝsiǝsǝ fǝ kukɔnɔ !
Bonamute Yesu Kristo eto lefonǝ lǝ disiǝko mimblɛ kenke .
Koko lefee , Onanto édi bo banamǝ etiki sesia sesia sesia , nya lǝ esu kpǝ ǝsuǝ tsyaa , ɛyɛ lǝ wǝ bǝnyɛlǝkǝtidi ǝsuǝ .
Fɛɛ lǝ eyi fɛfɛ nyamfo ǝsuǝǝ , údi bo etiki ɛyɛ lǝ wǝ Ubi ǝsuǝ . Wǝ ǝsuǝ Onanto lɛyɛ úyifo kawunsiǝ , nya wǝ ni nwǝ Onanto dílǝkǝ nkǝ udi wǝ bikǝ kenke nɛ .
Ubi ǝmfo dílǝkǝ Onanto eto diyǝnde óte nya Onanto eto ditsyǝbi tututu nkpe wuntsya . Nya úfi Onanto eto Ditiki Sɛɛ kplɛ nǝmǝ úmuǝ kawunsiǝ kenke ɔnlɛ . Se úflǝ bo abua kenke úwii , úsu úsiǝ lǝ Onanto , Ǝsuǝalenyǝ Kenke , eto kodiani kato .
Onanto eyifo wǝ ubi ɔkplɛ enso wǝ batɔnkpe , fe kase wǝ diye nǝ Onanto dítǝ wǝ nso mǝ lele .
Itsyise Onanto mántɛyi wǝ batɔnkpe eto kuutsyuǝ saa nkǝ , “ Fɛ ni mɔ Ubi . Mmii , minle fǝ . ” Nye Onanto mántɛyi itsyi lǝ wǝ ɔtɔnkpe saa ǝsuǝ nkǝ , “ Muudi wǝ Anto , nya wuuyifo mɔ Ubi . ”
Fɛɛ lefe nǝ Onanto léla nkǝ woatsyese wǝ Ubi tutɛ kawunsiǝ kamfoo , ɔ́tɛyi nkǝ , “ Onanto eto batɔnkpe kenke ebusumu wǝ . ”
Fɛɛ Onanto átɛyi lǝ wǝ batɔnkpe ǝsuǝ nkǝ , “ Onanto eeyifo wǝ batɔnkpe fe ufiebi , nya wǝ kato eto besumunyǝ bamfó fe ute eto kadiakami . ”
Fɛɛ Onanto átɛyi itsyi lǝ wǝ Ubi ǝsuǝ nkǝ , “ Onanto , fǝ sekakedikɔɔ , kalosǝkɔ embɔkɛ lǝ se kulefe kulefe ! Fǝ sekakedidi lǝ fǝ betidi ǝsuǝ ebuyi ku kasɛyifoyifo .
Aala kasɛyifoyifo nya feekisi kabuayifoyifo . Nyamfo eso Onanto , fǝ Onantoo , dílǝkǝ fǝ , nya úfi disuǝyuǝ nǝ nso nǝ útǝ fǝ bayɛtsyuǝ kenke útǝ fǝ . ”
Usi ɔ́tɛyi nkǝ , “ Fǝ , Bonamute , fǝ ni nwǝ taa kasɔ ketsyikokɔ díyifo kasɔ , nya féyifo kato ku fǝ kosate eto ani .
Asa nyamfo kenke ebubǝ efe . Fɛɛ fǝ ebubu akɛ lefe saa . Asa nyamfo kenke ebobia isensǝ fe kase mfia laala kafiani afianku .
Ebukǝnǝ nnya fe kase bǝǝkǝnǝ awu ku mfia itǝ bofloma . Fɛɛ fǝǝ , nko ete fuutsyǝ nɛ , embofloma , nya fǝ nkpǝ embolo kulefe . ”
Nte ɔtɔnkpe wǝ Onanto lɛtɛyi nkǝ , “ Siǝ lǝ mɔ kodiani , isu ese lefe nǝ muufi fǝ balo nkpe fǝ kalɔ bafiani nnya ǝsuǝ fuutǝkǝ akpa ” ?
Nyalɛɛ , bawoe ni kato eto batɔnkpe fɛ ? Mǝ ni awɔnɔ nnya leesumu Onanto nya woakpe mǝ atɔ nkǝ besu bawunsǝko mba ele bǝ bafo lǝ nkpǝ manlo .
Nyamfo eso ele bǝ bɔlɛ ɔnukualɛtiki nnya bɔ́nɔ ola kekleke nɛ . Lenni nkoo , boonya kusu lǝ nnya ǝsuǝ .
Kɛnyɛ ka Onanto eto batɔnkpe dítǝ bo banamǝǝ , eyifo ɔnukualɛ , nya lǝ utsyuǝ úta úbu nye útidi ato lǝ nnya ǝsuǝ , bǝnǝ wǝ koto sitinti fe kase íńyǝ itǝ .
Nyalɛɛ , ntsyǝ boofo butsyetsyi lǝ kotonǝnǝ eto kɛnyɛ , lǝ bɔni koto butsyue akafo Ditiki Sɛɛ kplɛ nǝmfo ? Bonamute kosate leka bofo eto Ditiki Sɛɛ nǝmfo bɔtɛyi tutɛ tutɛ , fɛ mba kenke lɛnɔ ni lǝ wǝ kɛnyɛ tsya díbǝ bátɛyi ni báse uyi bǝtǝ bo bǝ , diyifo ɔnukualɛ .
Lǝ nnya ǝsuǝǝ , Onanto kosate tsya édi nnya adansiɛ ku ɔnukualɛ , lǝ nyaso úyifo ayanisa ku ayanisa lǝ esu kpǝ ǝsuǝ , nya úsie Lɛwɔnɔ Kɛnkɛ eto ǝtǝsa útǝ lǝ kase waala ǝsuǝ .
Onanto mémfi kawunsiǝ fɔfɔ ka lǝǝbǝ bubǝ ka ǝsuǝ bɔnlɛ etiki budi ókpe lǝ batɔnkpe kalɔ .
Fɛɛ Anantotiki eto lekpa ditsyuǝ édi nnya adansiɛ ɛtɛyi nkǝ , “ Be ni utidi , O Onanto , bǝ fǝ ǝnǝmii , lǝ itǝkǝ lǝ wǝ ǝsuǝ nko ? Be ko ni utidinini bǝ lǝ aalɛ wǝ ola nko ?
Ábokosǝ wǝ kasɔ itǝ lefe kliminti ditsyuǝ enso Onanto eto batɔnkpe . Fɛɛ ǝbǝ éfi diyǝnde kplɛ ku dibu étsyisǝ wǝ fe lekankpakpa .
Nya fǝtǝ údi seka lǝ lesa saa ǝsuǝ . ” Bátɛyi bǝnkǝ Onanto éyifo utidi nkǝ udi seka lǝ lesa saa ǝsuǝ nya nyamfo lɛ bote wuee bǝnkǝ , lesa saa banlɛ . Tsya lǝ kase intee , bɔnlɛ tɔ bunyǝ kase utidi nlɛ seka budi lǝ lesa saa ǝsuǝ .
Fɛɛ Yesu ǝmfoo , wǝ lǝ lefe kliminti ǝsuǝ bábokosǝ kasɔ fe okpe lǝ Onanto eto batɔnkpe kalɔɔ , itǝ ɛyɛ lǝ Onanto eto lefonǝ ǝsuǝǝ , lǝ ukpǝ lǝ utsyue saa eto disi . Bɔlɛ wǝ bunyǝ mɔmɔ nwǝ béti ǝtǝsa ku dibu kenke eto lenkpakpa , ɛyɛ lǝ ukpǝ wǝ úkpǝ eso .
Ɛlɛkɛ bǝ Onanto wǝ díyifo nya woalɔ lesa saa kǝtsyǝǝ , tǝ Yesu lǝ ɔflɔ ɛyɛ lǝ kanyi ka únyǝ ǝsuǝ bǝ ɛyɛ lǝ nnya ǝsuǝ unǝ bebi kpǝ oboko lǝ bǝnyǝ kedikɔ lǝ wǝ diyǝnde ǝsuǝ . Itsyise Yesu ni nwǝ lookpa mǝ usuko nkpǝ manlo kǝmiǝ .
Wǝ lǝǝflǝ abua lǝ betidi ǝsuǝ kewui , nya wǝ ku mba ǝsuǝ bǝflǝ abua béwui , anto ɔni uni mǝ . Nyaso yenyifo Yesu afanisa bǝ ókpadi mǝ nkǝ wǝ bayimi .
Woatɛyi Onanto nkǝ , “ Mɔɔtɛyi mɔ bayimi lesa nǝ féyifo . Nya mɔɔtɛsǝ fǝ lǝ mǝ katsyakɔ . ”
Usi ɔ́tɛyi nkǝ , “ Muufi mɔ kusubebe ntǝkǝ lǝ Onanto ǝsuǝ . ” Nya usi ɔ́tɛyi nkǝ , “ Nnyǝ mɔ ku bebi ba Onanto dífi útǝ mɛ . ”
Se betidi ba woakpadi nkǝ bebi ni betidi ba lɛbɔ betsyi lǝ sinǝ ku kɔtɔ ǝsuǝǝ , Yesu kosate ǝbǝ ófiani fe mǝ nnya úsiǝ nkpǝ fe mǝ ke . Úyifo nyamfo nko bǝ ɛyɛ lǝ wǝ ukpǝ ǝsuǝǝ , lǝ ɔtsylɔsǝ Obonsam wǝ nkpe ukpǝ eto ǝsuǝale .
Nya ɛyɛ lǝ kusu komfo ǝsuǝǝ , lǝ ulǝkǝ mba kenke lɛkɛ lǝ sidomu ǝsuǝ lǝ mǝ nkpǝ ǝsuǝ lǝ nnya báte ukpǝ sikpi eso .
Nya ekpa bǝ inni Onanto eto batɔnkpe úbǝ kawunsǝko kɔ , bomu Abraham eto bebi eto bebi .
Nnya kasɔ ni bǝnkǝ , ele bǝ ofiani fe wǝ bayimi lǝ kusu saa ǝsuǝ bǝ lǝ ofiani ominsǝnyǝtidi ku nwǝ leesumu Onanto lǝ kusu ǝsuǝ eto Usumunyǝ Ninǝ Kenke lǝ utǝ kedi lǝ betidi eto abua eto disi .
Nya se wǝ kosate dínyǝ kanyi nya báto wǝ bábe esoo , woofo mba nkpe lǝ botokabe ǝsuǝ bɔwunsǝko .
Mɔ bayimi lala lǝ Kristo ǝsuǝ , mi mba Onanto tsya lékpadi ! Bibu Yesu bebe , nwǝ Onanto létsyese nkǝ ubǝ ofiani Usumunyǝ Ninǝ Kenke lǝ bofokanɔ bo bonkpe ǝsuǝ .
Úyifo wǝ keyifo lǝ kusu ǝsuǝ útǝ nwǝ dílǝkǝ wǝ nkǝ uyifo wǝ keyifo fe kase Moses díyifo asa lǝ kusu ǝsuǝ lǝ wǝ keyifo ǝsuǝ lǝ Onanto eto diyo .
Beefi dibu kǝtǝ nwǝ léto diyo kaso diyo nǝ báto kosate . Nko ke Yesu nkpe dibu kplɛ enso Moses nɛ .
Itsyise diyo saa kpe ni otonto . Fɛɛ Onanto ni nwǝ léto lesa saa .
Moses éyifo uyifoyifo ɔnukualɛnyǝ lǝ Onanto eto diyo . Nya ɔ́tɛyi asa nnya ǝsuǝ Onanto luubǝ udi etiki utsyiko lǝ lefe nǝ luubǝǝ , ɔ́tɔnsǝ .
Fɛɛ Kristo eyifo ɔnukualɛnyǝ fe Onanto eto Ubi wǝ nsi lǝ Onanto eto diyo eto kɛnyɛ . Bo ni wǝ diyo nǝmǝ nɛ , lǝ bokpe utu nya bofo bɔnɔ kekleke lǝ nnya ǝsuǝ bɔnlɛ kusu bobe .
Nnya Lɛwɔnɔ Kɛnkɛ lɛtɛyi nkǝ , “ Lǝ bɛnɔ Onanto eto ɔkɔɛ mmii ,
bientidi ato fe kase ítsyǝ lǝ mi banamǝ eto lefe , nya bátaka bǝńyǝ mɛ lǝ ǝsuǝ fe kase báto mɛ bábe lǝ mfiminti mfó .
Mfó nya báto mɛ bábe , lǝ babe lesa nǝ muuyifo , ite bǝ bǝnyǝ asa nnya mínyifo lǝ alɛ fosi ana ǝsuǝ .
Lǝ nnya eso nnyǝ ɔblɔ nkpe betidi bamǝ . Nya míntɛyi minkǝ , ‘ Baamfo mɛ akanɔ , nya baani beentsyue mɔ afi koto . ’
Lǝ nyaso kafo ányi mɛ nya mínka ntamu míntɛyi minkǝ , ‘ Bembudufǝ kasɔ ka eni míntǝ tǝ mǝ ɔnwɛkǝtsyǝkɔ kulefe ! ’ ”
Mɔ bayimi bafokanɔtsyuǝ , bebe sinini biǝ mi nti eto kuutsyuǝ ǝmbɔkɛ lɛkɔɛsi bua nya wǝmbɔkɛ bofokanɔ bǝ wǝǝmbɔtsyi kama okpe Onanto wǝ nsi nkpǝ .
Bomuu , bɛlɛ mi bǝtsyuǝ kɔlɛ diyi saa fe kase Mmii ǝmǝ báwɔni bákpe lǝ Awɔnisa Kɛnkɛ eto Kukue ǝsuǝ leka mi . Lǝ itǝ bǝ biǝmbɔwɛ mi ǝsuǝ bekpe lǝ lebua lǝ befiani mba ditidi ato .
Itsyise buyifo bani ku Kristo lǝ bɔlɛ bo bofokanɔ lǝ kɔni kekleke isu ese lǝ kalosǝkɔ fe kase bútsyiko kasɔ .
Awɔnisa Kɛnkɛ eto Kukue átɛyi nkǝ , “ Lǝ bɛnɔ Onanto eto ɔkɔɛ mmii , bientidi ato fe kase ítsyǝ lǝ mi bana mǝ eto lefe , nya bátaka bǝńyǝ lǝ Onanto ǝsuǝ . ”
Bawe ni betidi ba lɛnɔ Onanto eto ɔkɔɛ nya bátaka bǝńyǝ lǝ wǝ ǝsuǝ ? Mba kenke Moses lékpa ɔ́yɛnko utsyiko Egipte eto kasɔ ǝsuǝ .
Nya bawoe Onanto dínyǝ ɔblɔ ókpe itǝ alɛ fosi ana sɔ̃ɔ̃ ? Mǝ ni betidi ba díyifo lebua ba díkpǝ lǝ mfiminti .
Bawoe ǝsuǝ Onanto léka ntamu ɔ́tɛyi nkǝ , “ Kulefe , bembudufǝ kasɔ ka ǝsuǝ eni míntǝtǝ mǝ ɔnwɛkǝtsyǝkɔ . ” Bawoe ɔnlɛ ? Mba létaka bǝńyǝ wǝ lǝ ǝsuǝ .
Bunyǝ boǝ lǝ nnya eso bámfo kasɔ kamǝ budufǝ , itsyise bámfo banɔ .
Mɔmɔɔ , se kusubebe nsi nkpe bo bǝ buunyǝ ɔnwɛtsyǝtsyǝ wǝ Onanto dítsyǝ bo kɛnyɛ útsyǝǝ , bitǝ lǝ bobe kukɔnɔ bǝ , yǝǝmbǝ bǝ mi kuutsyuǝ saa mamfo ɔnwɛtsyǝtsyǝ wǝ útsyǝ bo kɛnyɛ útsyǝ .
Itsyise bátɛyi bo Ditiki Sɛɛ nǝmǝ fe kase bátɛyi mǝ tsya . Bánɔ kɛnyɛ kamǝ , fɛɛ yényifo mǝ keyifo sɛɛ saa lǝ ǝsuǝ , itsyise se banɔ nii , bámfo ni bánɔ tsya .
Fɛɛ bomba léfo bɔ́nɔɔ , búdufǝ ɔnwɛkǝtsyǝkɔ kamǝ , ka Onanto dítsyǝ kɛnyɛ . Ite fe kase ɔ́tɛyi útsyǝ nkǝ , “ Kafo ányi mɛ nya mínka ntamu míntsyǝ miǝ , ‘ Bembudufǝ kasɔ ka eni míntatǝ mǝ ɔnwɛtsyǝtsyǝ kulefe ! ’ ” Ɔ́tɛyi nyamfo nko ite bǝ wǝ kosate eto keyifo álo , idu lǝ lefe nǝ úyifo kawunsiǝ ólosǝ fɛ .
Itsyise lǝ Awɔnisa Kɛnkɛ eto Kukue ǝsuǝǝ , báwɔni asa ǝtsyuǝ itsyi lǝ diyi kuansele ǝsuǝ bǝnkǝ , “ Onanto ǝtsyǝ ɔnwɛ lǝ diyi kuansele ǝsuǝ lǝ keyifo saa buyifo ǝsuǝ . ”
Besi bátɛyi ditiki nǝmfo bǝ , “ Bembudufǝ kasɔ ka eni míntatǝ mǝ bafo ɔnwɛtsyǝtsyǝ ǝmǝ ! ”
Mba leka Ditiki Sɛɛ nǝmǝ bɔ́nɔ mámfo ɔnwɛtsyǝtsyǝ ǝmǝ , itsyise bámfo ni banɔ . Fɛɛ itǝ bǝtsyuǝǝ , kusu si kokpe bǝ bafo ɔnwɛtsyǝtsyǝ ǝmǝ .
Bǝlǝkǝ nyamfo báte itsyise Onanto esi útsyǝ diyi bamba nǝ baakpo Mmi . Alɛ kpǝ lǝ nnya kamaa , fɛ údi etiki utsyi lǝ nnya ǝsuǝ , ɛyɛ lǝ Oka David ǝsuǝ ɛyɛ lǝ Awɔnisa Kɛnkɛ eto nnya búkatɛyi bofe bǝ , “ Lǝ bɛnɔ Onanto eto ɔkɔɛ mmii , bientidi ato . ”
Lǝ nnya ete Yosua lɛyɛnko betidi bamǝ bédufǝ lǝ ɔnwɛtsyǝtsyǝ ǝmǝ Onanto dítsyǝ kɛnyɛ útsyǝǝ , eni Onanto ménsidi etiki kama kama utsyiko lǝ diyi bamba ǝsuǝ .
Lǝ nyamfo esoo , Ɔnwɛditsyǝyi bamba si lekpe itǝ Onanto eto betidi fe diyi kuansele nǝ ǝsuǝ Onanto dítsyǝ ɔnwɛ .
Itsyise nwǝ kee léfo Ɔnwɛditsyǝyi nǝ Onanto lɛtɛyi utsyǝǝ , ebutsyǝ ɔnwɛ lǝ wǝ kosate eto keyifo kenke ǝsuǝ fe kase Onanto dítsyǝ ɔnwɛ lǝ wǝ kale ǝsuǝ .
Nyaso bitǝ lǝ bokplatsya lǝ bofo ɔnwɛtsyǝtsyǝ ǝmfo , bǝ lǝ bo kuutsyuǝ saa mentidi ato lǝ nnya ǝsuǝ fe kase béyifo .
Itsyisee , Onanto eto Ditiki Sɛɛ kpe nkpǝ nya lɛnlɛ keyifo kekleke , nya lenkpe kobe lenso lesiabi nyɛ nnuǝ . Diala lesa saa kǝlǝkǝ lǝ nsusu ku lɛwɔnɔ kǝmiǝ , isu ese taa ǝsuǝ eto ntsyakɔ ku dikubi ku afɔ eto katsyakɔ eto nti nya diakpo utidi eto nsusu ku utu kǝmiǝ kasɛɛ kukɔnɔ .
Asayifoyifo saa menyifo akulasa lǝ Onanto eto ǝnǝmi . Wǝǝnyǝ asayifoyifo saa tɛnklɛɛ nya ekpa wuee lǝ wǝ ǝnǝmi . Nya wǝ ni nwǝ ele bǝ bo utsyuǝ saa tǝ wǝ nkpǝ eto nkunta .
Nyaso bitǝ lǝ bɔlɛ bo bofokanɔ bo boǝlǝkǝ kate kekleke . Itsyise bokpe Usumunyǝ Ninǝ Kenke wǝ ni Yesu , Onanto eto Ubi wǝ díkatɔ bo úsu kato úsu úńyǝ lǝ Onanto kosate eto ǝnǝmi .
Bo Usumunyǝ Ninǝ Kenke enni nwǝ lǝǝnnyǝ bo kaminsǝ , se bumbǝ ale eso . Bomu bokpe utidi wǝ báto babe lǝ kusu saa ǝsuǝ fe bo ke . Fɛɛ wényifo lebua saa .
Lǝ nyaso bitǝ lǝ buńyǝ bembe , lǝ bɔnyi bɔfi Onanto eto lekankpomɛ kaka buunyǝ wǝ lefonǝ . Mfó wuunyǝ bo kaminsǝ bunyǝ wǝ lefonǝ nǝ lɔɔwunsǝko bo lǝ lefe nǝ ke ehiã bo .
Usumunyǝ Ninǝ Kenke saa , betidinini nti ete bǝǝlǝkǝ wǝ ketsyiko , nya bǝǝtsyǝ wǝ bǝ lǝ uńyǝ lǝ mǝ kɛnyɛ lǝ Onanto eto kesumu ǝsuǝ , lǝ utǝ wǝ kedi lǝ bǝnyǝ mǝ abua eto bufikatsyɛ .
Se wǝ kosate , lǝ esu kpǝ ǝsuǝ , lǝmbǝ ale lǝ okla ǝsuǝ esoo , okpe disuǝtsyǝ kǝtǝ mba lenyi kusu ko ǝsuǝ ele bǝ bayɛ eso baata kebu .
Nya se wǝ kosate lǝmbǝ ale lǝ esu kpǝ ǝsuǝ esoo , ele bǝ utǝ kedi , enni lǝ wǝ betidi hã eto abua eto disi te bomuu , lǝ wǝ kosate tsya eto abua eto disi .
Kuutsyuǝ saa ǝnlǝkǝ wǝ ǝsuǝ Usumunyǝ Ninǝ Kenke kefi dibu nǝ laamankla lǝ ni kǝtǝ wǝ ǝsuǝ . Bomu Onanto hã laakpadi utidi , keyifo wǝ Usumunyǝ Ninǝ Kenke fe kase ókpadi Aaron seka .
Nko ǝmǝ ke , Kristo mémfi Usumunyǝ Ninǝ Kenke eto dibu útǝ wǝ ǝsuǝ , bomu Onanto lɛtɛyi wǝ nkǝ , “ Mɔ Ubisaibi fe ni . Mmi mínle fǝ . ”
Usi ɔ́tɛyi lǝ kalebe bamba tsya nkǝ , “ Usumunyǝ feni idu manlo isu manlo fe Melkisedek eto okle . ”
Se Yesu dídi utidi lǝ kasɔ kamfoo , óto ola ku lekpakpalɛlɛ kekleke ku bofa bembembe ku binǝntu útǝ nwǝ loofo wǝ bulǝkǝ ketsyiko ukpǝ kǝmiǝ . Nya se óbokosǝ ǝsuǝ kasɔ nya woate Onanto sikpi esoo , Onanto ánɔ wǝ olatoto .
Ite bǝ uyifo Onanto eto Ubi tsyaa , lǝ wǝ kanyinyǝnyǝ ǝsuǝ ókase kase baabokosǝ ǝsuǝ kasɔ .
Se Onanto díyifo wǝ nwǝ lɛflɔ lǝ kusu saa ǝsuǝ ólosǝǝ , úbǝ úyifo wǝ nwǝ ǝsuǝ mba kenke leetsyue wǝ koto laayɛ kǝnyǝ nkpǝ manlo .
Wǝ ni nwǝ Onanto lɛtɛyi útsyǝ nkǝ wuubǝ ofiani Usumunyǝ Ninǝ Kenke fe Melkisedek eto okle .
Etiki kpǝ kpe bo lǝ kɛnyɛ bo ele bǝ bɔtɛyi itsyi lǝ etiki nyamfo ǝsuǝ fɛ , fɛɛ nnya bɔtɛyi kpe bulǝ , itsyise bɛnlɛ asa kasɔ bɔnɔ mlǝmlǝmlǝ .
Lefe kpǝ ákɛ bǝ eni befiani bateasa , fɛɛ bisi behiã utsyuǝ bǝ lǝ ote mi asa tutɛ itsyi lǝ Onanto eto Ditiki Sɛɛ nǝmǝ ǝsuǝ , lefe nǝ eto lefe ele bǝ bidi lesa nǝ nkpe ale , isi efe bǝ bɛyimi mmintu .
Utsyuǝ saa wǝ ele bǝ ɔyimi mmintuu , esi uyifo ubisambi wǝ lenyitɔ lesa nǝ ni lɛsɛ nye lebua .
Lesa nǝ nkpe alee , eyifo lesa nǝ lɛlɛkɛ itǝ mba díkabe ɛyɛ lǝ buyifokǝnyǝ ǝsuǝ , loofo lekpo butsyǝ lǝ nǝ ni lɛsɛ ku lebua eto nti .
Nyaso bitǝ lǝ busu sɛtɔ lǝ bobé lǝ asatete ǝsuǝ , lǝ bɔbɔ lǝ asatete tutɛ nnya bófo itsyi lǝ Kristo ǝsuǝ . Nyamfo ni bǝnkǝ bɔtsyi bo akɔɛsi bɔwuninsǝ bɔbɔ lǝ abua ǝsuǝ ku nyifo bo lǝmbǝ kutǝkǝ saa ku lǝ Onanto bofokanɔ ǝsuǝ .
Báte mi asa lǝ ntuflǝsǝflǝsǝ , anitǝkǝtǝkǝ lǝ betidi ǝsuǝ , lǝ bekpǝnkpǝ eto businkli kataka kǝbǝ nkpǝ ku lǝ lekpokponkpo fɛfɛ ǝsuǝ .
Bitǝ lǝ busu sɛtɔ ! Nya nyamfo ele bǝ buyifo lǝ Onanto atɔnɔ nkǝ busu sɛtɔ nɛ .
Itsyise ntsyǝ yuubǝ bǝ mba léfo bánɔ kɔ nya bésinkli kamaa , besinkliko mǝ baboko bɔtsyikawuninsǝ eto kusu ? Kɔɔ bákɛ lǝ Onanto eto diyǝnde ǝsuǝ , bádia kato eto ǝtǝsa babe nya báfo Lɛwɔnɔ Kɛnkɛ eto ǝsuǝale .
Báte lǝ asa nnya díkǝbǝ éfe ǝsuǝ bǝ Onanto eto ditiki alɛkɛ nya bǝkǝnyǝ kutǝkǝ ko nkpe lǝ ǝsuǝale nnya nkpe lǝ lefe nǝ luubǝ ǝsuǝ .
Lǝ nnya ǝsuǝǝ , báni mǝ bofokanɔ lǝ Onanto ǝsuǝ ! Esoo , yɔɔkɛ ale bǝ besi bǝnǝ mǝ baboko bɔtsyikawuninsǝ ǝsuǝ , itsyise besi balɛ Onanto eto Ubi bɔsɔ lǝ uyikabie ǝsuǝ , kǝnǝ wǝ kakpe lǝ kofani ǝsuǝ lǝ kawunsiǝ kenke eto ǝnǝmi .
Onanto aakpo atsyɔ kasɔ ka lǝǝnǝ nsɔmintu bo laani kakpo lǝ ke , ka leeke eyi ku sefa nnya laalɛkɛ itǝ mba eso baafo ke kakpe bidikǝ .
Fɛɛ kasɔ ka leeke biyu ku kanyii , kaanlɛkɛ kǝtǝ kulesa , kakpe lǝ bulǝ ǝsuǝ bǝ Onanto ebukudi ke nya wootonsǝ ke ku ute .
Fɛɛ balala , lǝ búdi etiki mmǝ tsyaa , bófo mi bɔnɔ boǝ lǝ mi kutsyǝ alɛɛ , buyi boǝ béfo atsyɔkpokpo sɛɛ nnya loofo mi lǝ nkpǝ .
Onanto enni nwǝ lanyɛ lǝ kusutsyɔntsyɔ ǝsuǝ . Weembota keyifo ka bíyifo nye lelabi nǝ bítǝ wǝ lǝ lɛwunsǝko bo bítǝ nya binsi bɛnlɛ butǝ bafokanɔfɔ bamba .
Bo lelabi itǝ mi ni bǝnkǝ mi utsyuǝ saa lɛ nnya kekleke nko isu ese lǝ kalosǝkɔ , bǝ lesa nǝ bɛnlɛ kusu bobee , le ibǝ itǝ nko .
Boanla boǝ biyifo sɛflɔ , bomu lǝ biyifo asa fe bafokanɔfɔ ba nkpe dibusǝ bǝ lǝ bafo lesa nǝ Onanto dítsyǝ kɛnyɛ útǝ mǝ .
Lefe nǝ Onanto dítsyǝ Abraham kɛnyɛɛ , ɔ́tɛyi óse uyi nkǝ , wuuyifo lǝ lesa nǝ ɔ́tɛyi útsyǝ ǝsuǝ . Se kuutsyuǝ lǝmbǝ lɛmɔ onso wǝ esoo , úfi wǝ kosate eto diye úńyǝnsǝ kama .
Ɔ́tɛyi nkǝ , “ Nlɛ fǝ kɛnyɛ butsyǝ minkǝ , mookpo fǝ atsyɔ , ntǝ fǝ befluflu kpǝ . ”
Nya se Abraham lɛkɛ dibusǝ , úmuǝ utu ɔlɛ esoo , únyǝ asa nnya kenke Onanto dítsyǝ wǝ kɛnyɛ .
Betidi aakpadi asa nnya lɛmɔ enso mǝ kosate eto diye lǝ befi bala etiki nnya bátɛyi , lǝ befi bala etiki nnya tã .
Nyamfo eso Onanto lékpadi asa úfi óse wǝ kɛnyɛtsyǝtsyǝ uyi nɛ , bǝ lǝ ekpako mba luubǝ bafo wǝ kɛnyɛtsyǝtsyǝ wuee bǝ wǝ ketsyue amfloma kulefe .
Onanto áyɛ lǝ esu ǝnuǝ ǝsuǝ , nya ni kɛnyɛtsyǝtsyǝ ku asakpadikpadi nnya lantsyi kawuninsǝ , nya bembufi batɛyi sidia tsya , nya bomba díkǝnyǝ kabiɔkɔ lǝ wǝ , bonkpe kusubebe lǝ wǝ ǝsuǝ , lǝ bɔkɔbe nnya bɔlɛ kekleke ku kusubebe ko eto kɛnyɛ bǝtsyǝ bo .
Kusubebe ko nkpe bo mfo eyifo fe lesa nǝ dímuǝ bo nkpǝ butsyǝ kekleke . Nya kusubebe komfo aakpia kafia ka nti Disumuyo eto sɛtɔ kafe kedufǝ lǝ kedikǝtǝkɔ kǝmiǝ .
Mfó ǝmǝ Yesu díkatɔ úsu lǝ bo kɛnyɛ fe ɔtɔusu seka . Wǝ díbǝ ofiani fe Usumunyǝ Ninǝ Kenke Melkisedek eto okle isu ese manlo manlo .
Melkisedek ǝmfo édi seka lǝ Salem , nya úyifo usumunyǝ útǝ Onanto wǝ ntǝkǝ kato fanlo fanlo . Ɔ́bɔ ótsyako Abraham lǝ lefe nǝ útsyi lema nǝ úsu ɔ́kpɔ nya útǝkǝ baka ena ba létsyilama mfó kato . Melkisedek ǝmfo ésu ótsyako wǝ nya ókpo wǝ atsyɔ .
Nya Abraham dítǝ wǝ bikǝ bia ɔkɛ utsyiko mfó eto lekpafosile . Tutɛɛ , diye Melkisedek eto kasɔ ni Kasɛyifoyifo eto Oka . Nnya kama se údi Salem eto Oka esoo , wǝ diye eto kasɔ ni Diyuǝsǝ eto Oka .
Bánwɔni kulesa bǝtsyǝ itsyi lǝ wǝ anto nye ambe nye lǝ wǝ ketsyikɔ ǝsuǝ nye wǝ leleyi lee lǝ wǝ ukpǝ ǝsuǝ . Uyifo fe Onanto eto Ubi , nya úyifo usumunyǝ ídu lǝ ketsyikokɔ isu kalosǝkɔ .
Bebe kase úyifo utidi wǝ lefo diye . Abraham wǝ ni bo ona wǝ léfo diye éfi bikǝ bia útsyiko kamato eto lekpafosile kulaa tsya útǝ wǝ !
Nya mɔmɔɔ , bǝtsyǝ kɔfi ko dítǝ kusu bǝnkǝ , Lewi eto befluflu di besumunyǝ . Baafo bikǝ bia Israel bebi ba ni mǝ betidi eto lekpafosile lǝ mǝ ɔflɔ , ite bǝ mǝ betidi bamǝ tsya eyifo Abraham eto befluflu tsya fɛ .
Melkisedek ǝmfo ményifo Lewi eto kafo eto ubi , tsyaa ófo lekpafosile utsyiko lǝ Abraham ɔflɔ , wǝǝ ni utidi Onanto dítsyǝ kɛnyɛ nya ókpo wǝ atsyɔ tsya .
Ɔnukualɛ ǝmǝ ni bǝnkǝ , utidi wǝ laakpo atsyɔ kpe kalende oso utidi wǝ bákpo atsyɔ .
Lǝ besumunyǝ eto kutsyǝǝ , mba laafo asa eto lekpafosilee , eyifo besumunyǝ ba lǝǝkpǝ . Lǝ Melkisedek eto kutsyǝǝ , ófo lekpafosile nǝmǝ fe usumunyǝ , fɛɛ wǝ nsi nkpǝ manlo fe kase Awɔnisa Kɛnkɛ eto Kukue nlɛ bɔtɛyi .
Nya boofo bɔtɛyi kulaa tsya boǝ Lewi wǝ laafo lekpafosile nǝmfoo , ɔ́yɛ lǝ Abraham eto kutsyǝ ófo asa eto lekpafosile nǝmfo útǝ Melkisedek .
Itsyise lefe nǝ Abraham létsyako Melkisedek nya útǝ wǝ asa eto lekpafosile nǝmfo , bánle tɔ Lewi , usi ɔ́kɛ lǝ wǝ ona eto kɔtɔ kǝmiǝ .
Lewi bebi eto besumunyǝdidi ǝsuǝ nnya kɔfi lɛyɛ kubǝ itǝ Israel bebi nɛ . Nya lǝ nnya ete Lewi bebi eto besumunyǝdidi lɛflɔɔ , eni yensife bǝ usumunyǝ bamba eto okle si ubǝ , nwǝ lɛbɔ utsyi lǝ Melkisedek eto okle eto kutsyǝ ǝsuǝ , inni lǝ Aaron eto kutsyǝ .
Lǝ besumunyǝdidi eto kutsyǝ átsyi kɔwuninsǝǝ , ele bǝ kɔfi ko nyɛnko ko tsya tsyi kɔwuninsǝ .
Nya Bonamute wǝ ǝsuǝ bátɛyi asa nyamfo betsyikoo , étsyi lekpake bamba nǝ eto utidi kuutsyuǝ dímendi tɔ usumunyǝ unyǝ .
Ékpa wuee bǝ bále wǝ lǝ Yuda eto kafo , nya Moses mánkpo kafo kamfo eto diye ókpe lǝ mba luudi besumunyǝ nti .
Etiki nyamfo esi ekpa eso , lǝ lefe nǝ eto lefe usumunyǝ bamba eto okle fe Melkisedek disi úbǝ údufǝ .
Utidi ǝmfo ǝbǝ ófiani usumunyǝ wǝ dímanyɛ lǝ utidi eto afi ku bunǝ ǝsuǝ , bǝ ofiani usumunyǝ lǝ diyo nǝ leedi ǝsuǝ , bomu ɛyɛ lǝ ǝsuǝale nnya eto nkpǝ lǝmbǝ kalokɔ kulefe ǝsuǝ .
Awɔnisa Kɛnkɛ nyamǝ átɛyi ekpa wuee nkǝ , “ Usumunyǝ feni idu manlo isu manlo fe Melkisedek eto okle . ”
Nyamfo lɛ bote nkǝ bǝlǝkǝ kɔfi koko komǝ bǝtsyǝ kutsyǝ itsyise kumbǝ kɛnyɛale nya koǝńyǝ kutǝ kulesa .
Itsyise Moses eto kɔfi mamfo kulesa nǝ lɛflɔ buyifo . Nya mɔmɔɔ , bǝtǝ bo kusubebe fɔfɔ ko lɛlɛkɛ konso , nya bɔɔyɛ lǝ ko ǝsuǝ bɔfi Onanto enso .
Ɛwunsǝǝ , Onanto aká ntamu ɔ́wunsǝ lǝ usumunyǝdidi fɔfɔ ǝmfo ǝsuǝ . Kɔɔ Onanto mánka ntamu ɔ́wunsǝ lǝ usumunyǝdidi ǝsuǝ .
Fɛɛ se Yesu léfiani usumunyǝǝ , Onanto áka ntamu útǝ wǝ ɔ́tɛyi nkǝ , “ Bonamute áka ntamu , nya wǝmbɔtsyi wǝ kɛnyɛ ɔwuninsǝ lǝ nnya ǝsuǝ nkǝ , ‘ Usumunyǝ feni idu manlo isu manlo . ’ ”
Nyamfo ǝtǝ bǝ Yesu ǝbǝ ófiani nwǝ ńyǝ kɛnyɛklekle kamfo kama , ka lɛlɛkɛ kanso .
Bɔtsyi kawuninsǝ bamba tsya ǝbǝ . Besumunyǝ ba kɔ éfui tinti , nya bánkaklɛ lǝ mǝ keyifo ǝsuǝ . Itsyise békekpǝ .
Fɛɛ se Yesu , wǝ nsi nkpǝ itǝ manlo manlo esoo , wǝ keyifo fe usumunyǝ amfloma ani kesu utidiamba ɔflɔ .
Lǝ nyasoo , woafo mba lǝǝbǝ Onanto ɔflɔ lǝ nkpǝ lefe saa ɛyɛ lǝ wǝ kosate ǝsuǝ , itsyise usi nkpǝ lefe saa ɔlɛ bofokǝtǝ mǝ lǝ Onanto ɔflɔ .
Lǝ nyamfo esoo , ele bǝ Usumunyǝ Ninǝ fe Yesu kɛ bo . Nwǝ diyifo kɛnkɛ , nya kabua saa lǝmbǝ wǝ lǝ ǝsuǝ , nya woambiasǝ ǝsuǝ , wǝ bǝlǝkǝ lete lǝ babuayifo nti , wǝ bábesǝ kato fanlofanlofanlo .
Yanhiã kulaa bǝ Usumunyǝ Ninǝ Kenke ɛmfo eto oklee , kǝtǝ Onanto kedi lefe saa , tutɛ lǝ wǝ kosate eto disi esoo , nnya kama lǝ betidi bamba eto disi eso , fe kase besumunyǝ ninǝ kenke fɛfɛ leeyifo . Uyifo nyamfo diyifo lɛwɛ itǝ lefe nǝ kenke lǝ lefe nǝ úfi wǝ ǝsuǝ útǝ .
Lǝ ɔnukualɛ ǝsuǝ , Moses eto kɔfi komǝ ǝtsyǝ betidinini ba dímamflɔɔ , besumunyǝ ninǝ kplɛ , fɛɛ Onanto eto ntamu bo óka lǝ Moses eto kɔfi komǝ kamaa , ǝtsyǝ wǝ Ubi Usumunyǝ Ninǝ Kenke wǝ úyifo lɛflɔ itǝ lefe nǝ kenke .
Nnya kenke bɔnlɛ bɔtɛyi ete ni bǝnkǝ , bokpe Usumunyǝ Ninǝ Kenke ǝmfo eto okle , wǝ nsi lǝ Ɔkplɛnyǝ Kenke eto lekankpomɛ eto kodiani lǝ kato .
Usumunyǝ Ninǝ Kenke ǝmfo eesumu lǝ kakɛnkɛkɔ ka ni Disumuyo tinti ka Bonamute díyifo , inni betidi díyifo .
Bǝtsyǝ Usumunyǝ Ninǝ Kenke saa bǝ lǝ ufi ǝtǝsa saa ku bebuki utǝ Onanto . Nyaso ele bǝ bo usumunyǝ tsya kɛ lesaatsyuǝ nǝ uufi utǝ kedi .
Nya lǝ kasɔ mfo ete onkpee , eni wǝ ǝmbuyifo usumunyǝ , itsyise besumunyǝ ba lǝǝtǝ kedi lǝ Yudafɔ eto kɔfi eto kusuu , fe bakpe koko .
Keyifo ka beeyifo fe besumunyǝ mfo eyifo nka nte beeyifo lǝ Onanto eto kato eto koyo ete . Nko esoo , lǝ lefe nǝ Moses nkǝ woato disumunyoo , Onanto lɛtɛyi wǝ nkǝ , “ Be fǝnkǝ eyifo ni lekateko ku ditsyǝbi nǝ báte fǝ lǝ kɔtini ǝsuǝ . ”
Fɛɛ mɔmɔɔ , bǝtǝ Yesu kesumu eto keyifo ka ntǝkǝ mǝ kale kato , fe kase kɛnyɛklekle ka útsyue lǝ wǝ betidi ku Onanto eto ntii , alɛkɛ kaso nka kɔ , itsyise wǝ kɛnyɛtsyǝtsyǝ eto asa alɛkɛ eso asa nnya nkpe lǝ nka kɔ .
Lǝ nya ete kulesa dimambia lǝ kɛnyɛklekle tutɛ kamǝ ǝsuǝ , eni yensife itǝ kǝnuǝfǝ kamfo .
Fɛɛ Onanto ǝnyǝ kabua lǝ wǝ betidi ǝsuǝ se ɔ́tɛyi nkǝ , “ Lefe lɛ bubǝ se mɔ , fǝ Onamutee , lookle kɛnyɛ fɔfɔ ku Israel eto betidi ku Yuda eto betidi .
Kɛnyɛklekle kamfo embutsyǝ fe nka mínkle ku mǝ bana mǝ , lǝ lefe nǝ mínkɔbe mǝ minlɛ lǝ kɔni nya mínkpa mǝ mímbɔnko lǝ Egipte eto kasɔ . Itsyise béntsyue mɔ kɛnyɛklekle kamǝ koto . Nyaso míntsyi kama mínkpe mǝ nɛ . Mmǝ Bonamute nlɛ bɔtɛyi nɛ !
Mɔmɔɔ , nyǝ kɛnyɛ ka mookle ku Israel eto betidi lǝ lefe nǝ lǝǝbǝ mǝ . Muufi mɔ kɔfi nkpe mǝ lǝ mǝ nsusu kǝmiǝ . Nya mɔɔwɔni ko nkpe lǝ mǝ ketu kǝmiǝ . Muuyifo mǝ Onanto , nya mǝǝ tsya ebuyifo mɔ betidi .
Nya mǝ kuutsyuǝ ensi embote wǝ utsyuǝ kulesa nye wǝ ɔyimitsyuǝ tɛyi nkǝ bete Bonamute ǝmǝ . Itsyise mǝ utsyuǝ saa ebote mɛ idu lǝ dikpefi isu ese lǝ uninǝ ǝsuǝ .
Nya muufi mǝ abua nnya kenke béyifo ntsyɛ mǝ . Nya mensiembokloma mǝ abua nya béyifo kulefe . ”
Se Onanto lídi etiki utsyiko lǝ kɛnyɛklekle fɔfɔ ǝsuǝǝ , ete kasɔ bǝ nka kɔ eyifo kakoko . Nya lesa saa nǝ lefiani lekoko nǝ lesibǝ kutǝkǝǝ , ǝmbɔklɛ fɛ dionya kenke .
Kɛnyɛklekle tutɛ eto afi ákɛ kesumu eto afi , nya béyifo kasɔ mfo eto Disumuyo tsya bǝtsyǝ .
Béyifo Kafia eto Mpatampa Kɛnkɛ nya bésie ni lǝ akpa ǝnuǝ ku kafia . Baakpo sɛtɔ eto lekpa bǝ Kakɛnkɛkɔ . Mfó bǝńyǝnsǝ okandiɛ eto keyi ku kesumu eto ɔpunu wǝ ǝsuǝ bǝǝtǝkǝ abolo nnya beefi kǝtǝ Onanto kedi .
Lǝ Disumuyo eto kaka befi kafia bala eto kamaa , ni kaka baakpo Kakɛnkɛkɔ Kenke .
Mfó béfi sika sia eto ɔpunu wǝ ǝsuǝ baatonsǝ lifui ku kɛnyɛklekle eto lelaka nǝ befi sika sia beti batsyilama bǝtsyǝ . Nya kɛnyɛklekle eto lelaka nǝmǝ kafoo , bákpe asa nnya ni sika sia eto okase utsyuǝ wǝ eto kafo bákpe didisa nǝ baakpo mana , ku Aaron eto uyilɛlɛ wǝ díkǝ ku afanto , ku aba blɛkɛtɛ ǝnuǝ nya ǝsuǝ báwɔni Onanto eto afi bǝtǝkǝ .
Lǝ lelaka nǝmǝ eto kato báwe Onanto eto asa nnya nkpe nkpǝ baakpo bǝ Kerubi eto ditsyǝbi bǝtǝkǝ ba nlɛ Onanto eto diyǝnde bulǝkǝ kate . Mǝ mbamba eto koyo éti kaka bǝǝnyǝ betidi kaminsǝ kefi mǝ abua katsyɛ mǝ . Fɛɛ boǝmbofo etiki budi mfo kǝlǝkǝ asa nyamfo kenke kasɔ kate mɔmɔ .
Nko ini bétsyue asa nyamfo bǝtsyǝ mfó nɛ . Besumunyǝ bamǝ eedufǝ Disumuyo tutɛ kamǝ diyi saa kesu keyifo mǝ kesumuyifo mfó .
Kǝmiǝ eto Disumuyo nǝmǝǝ , Usumunyǝ Ninǝ Kenke hã nkpe kusu weedufǝ mfó lɛlɛ sɔni hã . Nya lǝ ɔtɔɔ , ele bǝ ufi ubuki eto kɔtɔ usuko mfó usu utǝ Onanto kedi lǝ wǝ ku kusǝ komǝ kenke eto betidi eto abua nnya béyifo lǝ mǝ mante mante ǝsuǝ eto disi .
Ɛyɛ lǝ nyamfo ǝsuǝ , Lɛwɔnɔ Kɛnkɛ ǝlǝkǝ óte nkǝ se sɛtɔ eto Disumuyo nǝmǝ nsi nte koo , yǝntǝ kusu bǝ kuutsyuǝ saa kpia mfó ofe udufǝ lǝ Kakɛnkɛkɔ Kenke kǝmiǝ .
Nyamfo eyifo asabulǝkǝ kate ǝtsyuǝ itǝ utidi taa mmi , lǝ mmi eto kesumu ǝsuǝ . Ite bǝ bǝǝtǝ ǝtǝsa ku keditǝtǝ eto asa nyamfo lǝ ketsyue kamfo eto kusu ǝsuǝ tsyaa , nyamfo ǝntǝ bǝ nwǝ nlɛ Onanto kesumu butǝ eto lɛkɔɛsi laakpa kenke .
Itsyise nyamfo kenke nyǝ lǝ budi ku bunǝ ku akpa eto etsyuesa kpǝ kpǝ , nnya lɛyɛ lǝ utidi eto ǝsuǝ bokpasǝ eto esu ǝsuǝ ete . Béyifo etsyuesa nyamfo kenke itǝ utidi isu ese lefe nǝ Onanto luubǝ ɔlɔ lesa saa utsyǝ ɛyɛ lǝ kusu fɔfɔ ǝsuǝ .
Fɛɛ Kristo ebubǝ koko fe Usumunyǝ Ninǝ Kenke itǝ asa sɛɛ nya díkǝbǝ . Uyifo usumunyǝ lǝ Kafia eto Mpatampa nǝ lɛmɔ , nya lɛflɔ lenso Kafia eto Mpatampa nǝ kɔ . Dienyifo dibu nǝ utidinini dífi wǝ ani uyifo eto kasɔ ni bǝnkǝ dienyifo kasɔ kamfo eto asayifoyifo .
Lefe nǝ Kristo dídufǝ disumuyo nǝ mǝǝ , ɔ́yɛ lǝ ni ofe lɔni kplo , údufǝ lǝ kaka ni Kakɛnkɛkɔ Kenke . Nya wémfi bate nye banantsyui eto kɔtɔ uyifo fe keditǝtǝ , bomu wǝ kosate eto kɔtɔ itǝ lefe nǝ ta ! Nya úyifo nko bǝ lǝ Onanto lǝ utǝ bo nkpǝ manlo .
Weefi bate ku banantsyui eto kɔtɔ ku onantsyui eto lɛkpɔ nǝ baatonsǝ eto ntɔ beefi kese lǝ nwǝ eto ǝsuǝ dimanle itǝ lǝ wǝ ǝsuǝ lǝ ele , iyifo wǝ kenkɛ .
Lǝ nyamfo eyifo sitinti , nyalɛ ntsyǝ yuutsyǝ bǝ Kristo eto kɔtɔ bomu embokpasǝ bo esuǝ eso nko ! Ɛyɛ lǝ wǝ Lɛwɔnɔ nǝ nsi nkpǝ lefe saa ǝsuǝǝ , úfi wǝ ǝsuǝ útǝ fe keditǝtǝ ka lɛflɔ utǝ Onanto . Wǝ kɔtɔ ebuflǝsǝ bo akɔɛsi itsyiko lǝ akpa bimba eto eyifosa nnya lǝmbǝ kutǝkǝ saa bǝ lǝ busumu Onanto wǝ nsi nkpǝ lefe saa .
Nyaso Kristo ni nwǝ ɛyɛ lǝ kɛnyɛklekle fɔfɔ kamǝ ǝsuǝǝ , dínyǝ lǝ bo kɛnyɛ ófo útǝ bo , bǝ lǝ betidi ba Onanto lékpadi lǝ bǝnyǝ nkpǝ manlo eto kedikɔ ka Onanto dítsyǝ kɛnyɛ útsyǝ . Nyamfo ebofo bubǝ kǝtǝ itsyise utidi ɔni wǝ díkpee , dílǝkǝ abuayifoyifo nnya lɛkɛ lǝ kɛnyɛklekle koko eto lefe úwui , bǝnyǝ bufikatsyɛ .
Lǝ kase yǝǝbǝǝ , lǝ utidi mǝnkpǝǝ , beensensǝ wǝ kɛnyɛtsyǝtsyǝ eto kukue eto bikǝ .
Lǝ utidi wǝ dítsyǝ kɛnyɛ si usi nkpǝǝ , bǝmbofo utidi ǝmǝ eto bike busǝnsǝ .
Lǝ nnya eso béfi kɔtɔ bákpe ǝsuǝale kɛnyɛklekle koko kamǝ ǝsuǝ nɛ .
Tutɛɛ , Moses ábe letsya úlǝkǝ aklesa nnya nkpe lǝ kɔfi komǝ óte kusǝ komǝ kenke eto betidi . Nya úfi bate ku banatsyui eto kɔtɔ otsyakasǝ ku ntu ku basamu eto bisǝ sia ku afantosi nnya laanyi fififi fɛ úfi úse lǝ kɔfi eto kukue ku betidi bamǝ lǝ ǝsuǝ .
Nya ɔ́tɛyi nkǝ , “ Nyamfo ni kɔtɔ ko Onanto dífi ose kɔfi ko utǝ bo uyi nkǝ butsyue ko koto . ”
Nko ke Moses dífi kɔtɔ komǝ úsǝ lǝ Kafia eto Mpatampa nǝmǝ ku asa nnya kenke béfi béyifo kesumu kamǝ nɛ .
Sitinti lǝ kɔfi komǝ ǝsuǝ kɔtɔ beefi kǝflǝ lesa saa ǝsuǝ . Nya lǝ bankpo kɔtɔɔ kasɔɔ , beemfi lebua katsyɛ .
Ińyǝ itǝ bǝ béyifo nkomǝ eto akpa nyamfo lǝ befi bakpasǝ asa nnya lele kato eto ale ǝsuǝ . Fɛɛ lǝ asa nnya ni kato eto ale eto kutsyǝ , befi keditǝtǝ eto asa nnya lekpa ǝsuǝ enso kasɔ mfo eto alee , bákpasǝ nnya ǝsuǝ .
Itsyise Kristo mensu kakɛnkɛkɔ ka befi kawunsiǝ kamfo eto betidi eto ani beyifo , ka ni kakɛnkɛkɔ kato eto okle ete . Bomu úsu kato kosate , kaka woala kǝńyǝ kǝtǝ bo lǝ Onanto eto ǝnǝmi .
Kristo ménsu mfó nkǝ lǝ ufi wǝ ǝsuǝ utǝ kedi sesia sesia lǝ bo disi , fe kase Yudafɔ eto Usumunyǝ Ninǝ Kenke leedufǝ Kakɛnkɛkɔ Kenke mfó keyifo lɛlɛ saa lɛlɛ ku ubuki eto kɔtɔ , ko lenni wǝ kosate eto kole .
Lǝ nko ini , eni yoofe bǝ ufi wǝ ǝsuǝ utǝ , unyǝ kanyi sesia sesia idu lǝ kawunsiǝ eto ketsyikokɔ ke . Bomu kase inte mɔmɔ , Kristo ǝbǝ lɔni kplo lǝ kawunsiǝ eto kalokɔ eto eyi nyamfo lǝ ufi wǝ kosate eto ǝsuǝ utǝ fe kedi lǝ ulǝkǝ lebua uwui , lǝ bo disi .
Onanto dítsyǝ nnya nkǝ utidi kpǝ sɔni kplo , nya lǝ nnya kamaa , bakponko wǝ lekpo .
Nko ke ini Kristo dífi wǝ ǝsuǝ útǝ fe kedi sɔni kplo , itǝ betidi kpǝ eto bofo ketsyiko lǝ abua ǝsuǝ . Wuusinkli ubǝ dinuǝfǝ , insini lǝ lebua eso , bomu bǝ lǝ ubǝ ulǝkǝ mba nsi banlɛ wǝ kusu bobe itǝ nkpǝ manlo .
Yudafɔ eto kɔfi komǝǝ , asa sɛɛ nnya nlɛ bubǝ eto koyo ete kuni , inni asɛ nnya kosate lǝǝbǝ bubǝ ini . Nyaso kɔfi komǝ embofo bɔyɛ lǝ keditǝtǝ ka beeyifo lɛlɛ saa lɛlɛ keyifo betidi ba laanyi kafi Onantoo , baflɔ balo kulefe .
Lǝ nnya ete boofo betidi ba nlɛ Onanto busumu buyifo kɛnkɛnkɛ babɔ lǝ mǝ abua ǝsuǝǝ , eni mǝ ketu ensiembolo mǝ dikpi bio , nya keditǝtǝ saa ebolo .
Fɛɛ keditǝtǝ lɛlɛ saa lɛlɛ nyamfo aaklomasǝ betidi mǝ abuayifoyifo hã te .
Itsyise bate ku banantsyui eto kɔtɔ embofo abua buflǝ kewui lǝ utidi ǝsuǝ .
Lǝ nyamfo eso fɛ Kristo luubǝ kawunsiǝ kamfoo , ɔ́tɛyi Onanto nkǝ , “ Ámanhiã keditǝtǝ ku asatǝtǝ , bomu éyifo ǝsuǝ eto sinǝ ǝtǝ mɛ .
Bebuki botonsǝ kǝtǝ kedi ku lebuayifoyifo eto asatǝtǝ lǝ kedikǝtǝkɔ eto leba ǝsuǝǝ , aankpe fǝ disuǝyuǝ .
Nya míntɛyi minkǝ , ‘ Nyǝ mɔɔ , mbǝ miǝ meyifo fǝ lelabi fe kase bawɔni lǝ mɛ ǝsuǝ lǝ kɔfi eto Kukue kǝmiǝ . ’ ”
Tutɛɛ , ɔ́tɛyi nkǝ , “ Ámanhiã keditǝtǝ ku asatǝtǝ , bebuki botonsǝ kǝtǝ kedi ku lebuayifoyifo eto keditǝtǝ . ” Nya yǝnyuǝsǝfǝ kafo tsya , ite bǝ kɔfi komǝ áte nkǝ beyifo nko fɛ .
Mfó ɔ́tɛyi nkǝ , “ Nyǝ mɔ mfo . Mbǝ miǝ meeyifo fǝ lelabi . ” Ɛyɛ lǝ nyamfo ǝsuǝ esoo , Onanto ǝlǝkǝ keditǝtǝ eto asa nnya kɔ útsyǝ kutsyǝ . Nya úfi Kristo eto keditǝtǝ útsyǝ lǝ nnya kɛnyɛ .
Se Yesu Kristo díyifo lǝ Onanto eto lelabi ǝsuǝ ɛyɛ lǝ kase úfi wǝ ǝsuǝ eto sinǝ útǝ sɔni kplo itǝ afe nnya ta esoo , Onanto ákpasǝ bo ǝsuǝ lǝ nnya eso .
Diyi saa , Yudafɔ eto usumunyǝ ǝńyǝ lǝ Onanto eto Disumuyo . We efi ǝtǝsa nyamǝ ke kǝtǝ kedi lefe saa , ite bǝ yembofo abua nyamǝ buflǝ kewui tsya .
Fɛɛ se Kristo díbǝ útǝ kedi kani kamǝ hã lǝ abua eto disi itǝ lefe nǝ kenke ólosǝǝ , úsu úsiǝ lǝ Onanto eto kodiani .
Mfó unsi mɔmɔ idu isu ese lefe nǝ Onanto luufi wǝ balo okpe lǝ wǝ nkpakalɔ .
Kristo efi wǝ ǝsuǝ útǝ fe kedi ditǝ lɛwɛ , nya úyifo mba eto ǝsuǝ bákpasǝ lɛflɔ beyifo kɛnkɛ isu manlo .
Nyaa , Lɛwɔnɔ Kɛnkɛ ǝlǝkǝ nya ote wee nkǝ ,
“ Nyǝ kɛnyɛ ka mookle ku mǝ lǝ eyi nnya lǝǝbǝ mmǝ kama . Muufi mɔ kɔfi nkpe lǝ mǝ ketu kǝmiǝ . Nya mɔɔwɔni nya lǝ mǝ nsusu kǝmiǝ . ”
Nya usi ɔ́tɛyi nkǝ , “ Mensi embokloma mǝ abua ku mǝ eyifosa bua saa . ”
Lǝ befi asa nyamfo bátsyɛɛ , yensiembofe bǝ , besi bǝtǝ kedi lǝ abua eto disi .
Lǝ nyamfo esoo , mɔ bayimi , bokpe kusu buedufǝ Kakɛnkɛkɔ Kenke kamǝ ɛyɛ lǝ Yesu eto ukpǝ wǝ úkpǝ eso .
Itsyise ɔ́sini kusu fɔfɔ utǝ bo , ko ni nkpǝ eto kusu ɛyɛ lǝ kafia ka béti lǝ Kakɛnkɛkɔ Kenke eto kɛnyɛ mfó ka ńyǝ itǝ wǝ kosate eto ǝsuǝ eto sinǝ .
Bokpe Usumunyǝ Kplɛ wǝ nsi lǝ Onanto eto diyo nǝmǝ eto kɛnyɛ .
Nyaso bitǝ lǝ bɔnyi bɔfi Onanto ku sitinti eto utu , ku bofokanɔ kekleke ku akɔɛsi nnya bǝflǝ éle kɛnkɛnkɛ bǝlǝkǝ betsyiko lǝ abua ǝsuǝ ku ntu bo keni saa lǝmbǝ bǝ bo akɔɛsi ensi aalo bo dikpi .
Bitǝ lǝ bɔlɛ nnya bofo bɔnɔ , bɔnlɛ kusu bobe kǝtǝ nya boǝlǝkǝ katee lǝ kɔni kekleke , itsyise Onanto wǝ ditsyǝ bo kɛnyɛɛ , eyifo ɔnukualɛnyǝ .
Bitǝ bukebu disi lǝ bukakpe bo bǝtsyuǝ otsyekle lǝ lɛyimila ku nkpǝ sɛɛ busiǝ ku bǝtsyuǝ ǝsuǝ .
Biǝntǝ lǝ bɔyɛ disikakpekɔ busu fe kase bo nti eto bǝtsyuǝ leeyifo seka . Bomu bitǝ lǝ bokpe bǝtsyuǝ nkɛale enso , se binyi biǝ Bonamute eto Diyi nǝmǝ fe lɛlɛ bɔnyi kafi .
Fɛɛ lǝ buyi ɔnukualɛ ǝmǝ , fɛ busi butsyǝ bɔnlɛ asa bua buyifo , nyalɛ keditǝtǝ saa ensibǝ ka dulǝkǝ abua iwui itǝ bunyǝ bufikatsyɛ bio .
Bomu nya lesa saa nǝ luubu ni bǝ Onanto ookponko bo lekpo , nya wɔɔtsylɔsǝ mba létaka bǝńyǝ lǝ wǝ ǝsuǝ lǝ ditefɛnku nǝ nkpe kɛnyɛ ale !
Utsyuǝ saa ke dímentsyue Moses eto kɔfi kotoo , bolo baalo wǝ kaminsǝ mǝnyǝmǝnyǝ , lǝ bakponko wǝ lekpo balo wǝ dikpi lǝ badansiɛ inuǝ nye itsyǝ eto kɛnyɛ kama .
Nya ntsyǝ yuutsyǝ itǝ nwǝ laani Onanto eto Ubi , nwǝ lǝǝntǝ dibu Onanto eto kɛnyɛklekle eto kɔtɔ ko díflǝ wǝ ǝsuǝ nya úlǝkǝ wǝ utsyiko lǝ lebua ǝsuǝ nya waaka lefonǝ eto Lɛwɔnɔ ? Ntsyǝ fɛ kotonǝnǝ kekleke kutsyuǝ eto okle lembunyǝ kutǝ wǝ !
Itsyise buyi nwǝ lɛtɛyi nkǝ , “ Muutsyǝ nnya kɛnyɛ . Mɔɔ , maatisǝ oko . ” Nya owoe tsya lɛtɛyi nkǝ , “ Bonamute ebokponko wǝ betidi lekpo . ”
Mbɔbɔɛ mǝǝtǝ nwǝ luudufǝ lǝ Onanto wǝ nkpe nkpe eto lefonyi ǝsuǝ .
Bekloma kase ítsyǝ lǝ lefe nǝ lefe mmǝ . Lǝ lefe nǝ Onanto eto diyǝnde díkabɔ lékpo mi lǝ ǝsuǝ , nya bulǝ kpǝ dítu mi , fɛɛ bulǝ bomǝ mǝntǝkǝ mi kato .
Lefe ditsyuǝ , baaka mi kulaa tsya lǝ betidi nti nya beeyifo mi disiale , nya lǝ afe bamba ǝtsyuǝ tsyaa , beebu mi kakpe lǝ mba ǝsuǝ banlɛ asa nyamfo buyifo kakpe eto nti .
Bińyǝ kanyi ku mba befi bakpe lǝ aba eto diyo . Nya lefe nǝ bǝmuǝ mi balɛ mi bikǝ bafo lǝ ǝsuǝale ǝsuǝ tsyaa , yǝnlǝ mi itsyise bete biǝ bisi bekpe bikǝ bia lefo koya enso mi , bia lembobia kulefe .
Lǝ nyaso biǝntǝ lǝ elo mi ani itsyise yuunǝ kutǝkǝ kpǝ eboko mi .
Ele bǝ bekpe dibusǝ lǝ biyifo Onanto eto lelabi lǝ befo lesa nǝ útsyǝ kɛnyɛ utsyǝ mi .
Itsyise fe kase Awɔnisa Kɛnkɛ eto Kukue lɛtɛyii , “ Ibu sɛkɛɛ , lǝ nwǝ nlɛ bubǝ lǝ ubǝ udufǝ , wǝǝmbofe kama ku bubǝ .
Mɔ utidi wǝ ni ɔsɛɛ , ebunyǝ bofokanɔ usiǝ nkpǝ . Fɛɛ lǝ mǝ utsyuǝ etsyi kama okpe mɛɛ , membunyǝ disuǝyuǝ lǝ wǝ ǝsuǝ . ”
Fɛɛ boo , bunni betidi ba leetsyi kama kakpe bo bofakanɔ bǝ lǝ bonya . Bomu boo , bófo bɔ́nɔ , nya Onanto léfo bo .
Lǝ akpe bofokanɔɔ , eté bǝ akpe kusubebe kekleke itǝ lesa nǝ fanlɛ kusu bobe kǝtǝ . Ite bǝ anlɛ ni bunyǝ tsya .
Bofokanɔ dítǝ Onanto dínyǝ disuǝyuǝ lǝ bo bana ǝsuǝ lǝ kokolefe .
Ɛyɛ lǝ bofokanɔ ǝsuǝǝ , nya bɔ́nɔ kasɔ boǝ Onanto éyifo kawunsiǝ kenke lǝ wǝ ditiki ǝsuǝ . Nya úyifo nnya utsyiko lǝ lesa nǝ dimankɛ bǝnyǝ kɔ ǝsuǝ .
Bofokanɔ ǝsuǝ ɛyɛ nya Abel dífi asa nnya lɛlɛkɛ enso Kain eto ale útǝ Onanto kedi eso Onanto dínyǝ wǝ nwǝ leeyifo kasɛɛ . Onanto áfo wǝ ǝtǝsa nnya ɔ́yɛ lǝ nnya ǝsuǝ údi wǝ kɛnyɛ nkǝ uyifo ɔsɛɛ . Ite bǝ Abel ékpe tsyaa , wǝ bofokanɔ si bɔlɛ etiki budi ketsyiko lǝ wǝ ǝsuǝ .
Ɛyɛ lǝ Enok eto bofokanɔ esoo , weenkpe . Onanto étsyi wǝ úsuko kato . Kuutsyuǝ saa mǝnnyǝ wǝ , itsyise Onanto étsyi wǝ usuko kato . Awɔnisa Kɛnkɛ eto Kukue lɛ bɔtɛyi nkǝ , fɛ útsyi Enok úsuko katoo , wǝ asa édufǝ Onanto ǝnǝ .
Kuutsyuǝ eto etiki embudufǝ Onanto ǝnǝ , lenni ɛyɛ lǝ wǝ bofokanɔ ǝsuǝ . Itsyise utsyuǝ saa wǝ ke lǝǝbǝ Onanto ɔflɔ , ele bǝ ofo ɔnɔ nkǝ Onanto kpe nya wǝǝtǝ mba laabɛbɛ wǝ lǝǝnyǝ wǝ .
Ɛyɛ lǝ bofokanɔ ǝsuǝ nnya Onanto díkǝ Noa ato kekleke itsyi lǝ asa nnya lǝǝbǝ bubǝ nya wǝǝnnyǝ tɔ unyǝ ǝsuǝ . Útsyue Onanto koto nya ówe lelaka eto ɔklɔ nǝ léfo wǝ ku wǝ diyo eto betidi lǝ nkpǝ . Ɛyɛ lǝ wǝ bofokanɔ bomfo ǝsuǝ Noa ǝlǝkǝ óte nkǝ kawunsiǝ eto betidi kenke édi dikpi . Nya ófiani ɔsɛɛ lǝ Onanto eto ǝnǝmi nya únyǝ kedikɔ lǝ wǝ ɔflɔ .
Ɛyɛ lǝ bofokanɔ ǝsuǝ nnya Abraham lɛnɔ Onanto eto bokpadi bo ókpadi wǝ nkǝ usu kasɔ ka Onanto dítsyǝ kɛnyɛ útsyǝ nkǝ wuufi utǝ wǝ fe wǝ kedikɔ ǝsuǝ . Údu lǝ wǝ kasɔ úsu kaka wánte kulaa tsya .
Ɛyɛ lǝ bofokanɔ ǝsuǝǝ , úsiǝ fe ɔfɔ lǝ kasɔ ka Onanto dítsyǝ wǝ kɛnyɛ . Úsiǝ lǝ ebu fe Isak ku Yakob ba léfo kɛnyɛtsyǝtsyǝ itsyi lǝ Onanto ɔflɔ .
Abraham ákabe kusu itǝ umǝnkplɛ wǝ báto bǝńyǝnsǝ wǝ ni nwǝ Onanto kosate léto .
Ɛyɛ lǝ bofokanɔ ǝsuǝǝ , ite bǝ Abraham wǝ díkabe ófee , léfiani anto nya Sara wǝ díkabe ofiani uninǝsia tsya lɛlɛ kafo , Onanto ǝtǝ nkǝ Abraham fiani ubianto itsyise uyi nkǝ Onanto wǝ dítsyǝ kɛnyɛ útsyǝ , éyifo lǝ wǝ kɛnyɛ ǝsuǝ .
Ite bǝ Abraham obobe uku tsya , ɛyɛ lǝ utidi ɔni ǝmfo ǝsuǝ , nya befluflu kpǝ lɛbɔ betsyi fe befandebi nkpe kato , fe kase lekpa eto kɔwunumi ko bǝmbofo lǝ lekpa kɛnyɛ .
Betidi bamfo kenke ǝsiǝ nkpǝ lǝ bofokanɔ ǝsuǝ isu ese lefe nǝ bǝkpǝ . Bámfo asa nnya Onanto dítsyǝ kɛnyɛ útsyǝ . Fɛɛ bǝnyǝ nya famfamfamfa nya bǝtǝ nya edufǝ nya batɛyi bǝnkǝ sitinti bafɔ ku mba nyɛ kusu ete beni lǝ kasɔ kamfo ǝsuǝ .
Nya betidi ba latɛyi asa nyamfoo , ǝǝlǝkǝ kate wuee bǝnkǝ balɛ kusu bobe kǝtǝ mǝ kosate eto kǝmǝnsɔ .
Lǝ kasɔ ka ǝsuǝ bétu ete banlɛ bɔbɛbɛɛ , eni bátafo businkli kesu mfó .
Bomuu , bákabe kusu itǝ kasɔ ka lɛlɛkɛ kanso nkamfó . Ke ni Onanto eto kato . Nyamfo eso yaanlɛ Onanto kofani lǝ bakpadi wǝ bǝ mǝ Onanto nɛ , itsyise ɔ́lɔ umǝnkplɛ utsyuǝ útsyǝ itǝ mǝ .
Ɛyɛ lǝ Abraham eto bofokanɔ eso lǝ lefe nǝ Onanto léto wǝ óbee , ite bǝ Abraham ni nwǝ Onanto dítsyǝ kɛnyɛ utsyǝ tsyaa , ɔ́tɔnɔ lǝ ufi wǝ ubi ɔni kplo Isak utǝ Onanto kedi .
Ite bǝ Onanto ébɔtɛyi wǝ nkǝ , “ Ɛyɛ lǝ fǝ ubi Isak ǝsuǝ nya fuunyǝ befluflu kpǝ ba míntɛyi míntsyǝ . ”
Abraham éfi nnya nkǝ , Onanto ebofo wǝ ubi Isak botakasǝ ketsyiko ɔkɔmǝ kaboko nkpǝ . Nya fe kase íbǝǝ , Abraham ésinkli ófo Isak fe ɔkɔmǝ útsyi úbǝ .
Ɛyɛ lǝ bofokanɔ ǝsuǝ nnya Isak lékpo Yakob ku Esau atsyɔ itǝ sɛtɔ sia nlɛ bubǝ .
Ɛyɛ lǝ bofokanɔ ǝsuǝ nya Yakob le lefe nǝ ɔnlɛ bukpǝǝ , ókpo Yosef eto bebi atsyɔ , nya ɔ́tɛsǝ Onanto se úkpǝsǝ lǝ uyi wǝ waalɛ ǝsuǝ .
Ɛyɛ lǝ bofokanɔ ǝsuǝ se Yosef dínyǝ nkǝ wǝ dikpǝfe éboyoo , údi etiki utsyi lǝ Israel bebi eto budu lǝ Egipte eto kasɔ ǝsuǝ nya ɔ́tɛyi mǝ kase ele bǝ beyifo ku wǝ ɔkɔ .
Ɛyɛ lǝ bofokanɔ ǝsuǝ eso Moses eto antomǝ dífi wǝ bákula lǝ afa ǝtsyǝ ǝsuǝ se bále wǝ . Bǝnyǝ bǝ úyifo dikpefi nǝ laanɔ bobe nya bánte sikpi ku oka ǝmǝ eto kɔfi bota kebu ǝsuǝ .
Ɛyɛ lǝ bofokanɔ ǝsuǝ nya Moses lɛni nkǝ bánkpadi wǝ bǝ Oka Farao eto ubisiobi eto ubi lefe nǝ úkabé .
Iyifo wǝ lelabi nkǝ lǝ unyǝ kanyi ku Onanto eto betidi enso bǝ unyǝ kamini lǝ lebuayifoyifo ǝsuǝ itǝ lefe kliminti .
Úbu nnya óbe nkǝ lǝ bakpé wǝ kofani lǝ Kristo eto disii , ɛlɛkɛ famfamfamfa eso kedi ka wuunyǝ lǝ utǝkǝko Egipte eto kasɔ eto asa nnya wuunyǝ kama . Itsyise úfi wǝ ǝnǝmi utǝkǝ lǝ kutǝkǝ ko Onanto luutǝ wǝ lǝ sɛtɔ́ ǝsuǝ .
Nya ɛyɛ lǝ bofokanɔ bomǝ esoo , údu lǝ Egipte eto kasɔ nya wǝánte oka ǝmǝ eto kafo ka lɔɔnyi wǝ sikpi . Nya fenkǝ únyǝ Onanto wǝ bo ǝnǝmi lǝmbofo bunyǝ , ɔ́ni nkǝ wembusinkli kama .
Bofokanɔ ǝsuǝ ɛyɛ nya útsyǝ Ukpe Ása Bo Ɔ́yila eto lekpa kasɔ lefe nǝ béfi kɔtɔ bese lǝ biku ku keyi ǝsuǝ . Nya ɛyɛ lǝ nnya ǝsuǝ , Onanto eto ɔtɔnkpe wǝ díbǝ ólo Egiptefɔ eto ubisaibi ninǝ saa lǝ Egipte eto kasɔ nya yanlɛ bǝ utidi Israelfɔ eto bebi saa .
Ɛyɛ lǝ bofokanɔ ǝsuǝ nnya dítǝ Israel bebi léfo Lekpo Sia bɔyila fe kasɔnti fufu ǝsuǝ bákayɛ nɛ . Fɛɛ lefe nǝ Egiptefɔ lekplatsya bǝ baayila ni , ntu bomǝ étsyiko mǝ búdunko .
Ɛyɛ lǝ bofokanɔ ǝsuǝ , se Israel bebi lɛyɛ bátsyilama kafati ka báto batsyilama Yeriko eto umǝ eyi akuansee , nnya dítǝ kafati kamǝ léba kákpoo kasɔ nɛ .
Ɛyɛ lǝ bofokanɔ ǝsuǝ nyaso bánlo Rahab wǝ ni otsyetɔ mfó fe kase bálo mba dimamfo Onanto banɔ . Itsyise ófo Israelfɔ eto betidi ba bátsyese ba dísu mfó bésu bátsyilama béyu kasɔ kamǝ bábe kukɔnɔ .
Be tsya ele bǝ nsi ntɛyi mi ? Lefe kpǝ ǝmbǝ mɛ bǝ lǝ ndi etiki ntsyiko lǝ Gideon , Barak , Samson , Yefta , David ku Samuel ku Onanto eto bǝnyɛlǝkǝtidi ǝsuǝ .
Ɛyɛ lǝ bofokanɔ ǝsuǝǝ , bákpɔ nsɔ kpǝ bǝtǝkǝ mǝ kato . Béyifo lesa nǝ dińyǝ itǝ nya bǝnyǝ kɛnyɛ ka Onanto dítsyǝ útǝ mǝ . Nya bǝtsyuǝ díti batsyata eto nnyɛ .
Nya bǝtsyuǝ lɛninsǝ etefɛnku kplɛ nnya díkatonsǝ asa . Nya bǝtsyuǝ lɛbɔ báfe lǝ lesiabi eto kɛnyɛ lǝ lema ǝsuǝ . Ite bǝ betidi bamfó kenke mankɛ ǝsuǝale saa tsya , Onanto ǝtǝ nkǝ bǝnyǝ ǝsuǝale ! Bǝnyǝ ǝsuǝale fe bamamanyǝ ba lɛkɛ ale kekleke , nya bǝtǝkǝ bafɔ eto bamamanyǝ bamǝ kenke kato .
Nya ɛyɛ lǝ bofokanɔ ǝsuǝǝ , besio léfo mǝ batokpenyǝ ba díkpǝ disi bǝbǝ nkpǝ . Nya bǝtsyuǝǝ , lɛnni bǝ betidi mǝnlǝkǝ mǝ betsyiko lǝ kanyinyǝnyǝ ka ǝsuǝ bákɛ , bomu bála bǝ lǝ bǝkpǝ , bǝ lǝ bǝnyǝ botaka kǝbǝ nkpǝ bo nso kɔnɔ .
Bákpe bǝtsyuǝ kɔfiɔ nya báblɛ mǝ ku keyibi . Nya bákpe bǝtsyuǝ lǝ amena nya beti mǝ bákpe lǝ Aba eto diyo .
Bákpɔ bǝtsyuǝ aba nya bákpe bǝtsyuǝ tsya eku ǝnuǝ ku nlande , nya báto bǝtsyuǝ ku asiabi bálo . Nya béfi basamu ku bate eto ekue bémini mǝ ǝsuǝ nya báyɛ bákafe itsyise kulesa mǝntsyǝ mǝ . Nya betidi lékpe mǝ bulǝ , nya bǝnyǝ kanyi tinti .
Lǝ mǝ nkpǝ sɛɛ bo bǝsiǝ esoo , kawunsiǝ kamfo eto betidi mámfo mǝ . Nyaso bákayɛ bákafe lǝ mfiminti ku atiniku ku kanyinyǝnyǝ fe mba bála lǝ mǝ nsɔ , nya bákɛ lǝ aba kalɔ ku lǝ ǝbiǝ lǝ kasɔnti .
Ite bǝ bátɛsǝ betidi bamfo kenke ba bákpe bofokanɔ tsyaa , bámfo kɛnyɛ ka Onanto lɛ́tɛyi útsyǝ mǝ .
Itsyise Onanto ǝnye asa bamba nya lɛlɛkɛ enso útsyǝ bo . Nya lǝ bo mankɛ mǝ lǝ ntii , bembuyifo mǝ báflɔ balo .
Lǝ nyaso se bonkpe bamanyǝ kpǝ bamfo ba letsyilama bo nya banlɛ bo otsyekle bokpe esoo , bitǝ lǝ bulǝkǝ asa nnya leeti bo kusu ku lebua nǝ laakpa bo kekleke kalɛ lefe kpǝ buwui . Nya lǝ butsyetsyi etsyi nnya nte bo sɛtɔ ku unyǝ , kama bebe mankɛ .
Bitǝ lǝ bo ǝnǝmi lǝ itǝkǝ lǝ Yesu hã ǝsuǝ . Wǝ hã ni nwǝ ǝsuǝ bo bofokanɔ nkpǝsǝ itsyi lǝ kasɔ ketsyikokɔ isu ese lǝ kalosǝkɔ . Se óte disuǝyuǝ nǝ nte sɛtɔ wuunyǝ esoo , ókpe utu únyǝ kanyi lǝ uyikabie ǝsuǝ . Nya wémfi kofani ko wuudi lǝ uyikabie ǝsuǝ kulesa . Nya mɔmɔɔ , úsu usi lǝ Onanto eto lekankpomɛ ɔflɔ lǝ wǝ kodiani .
Bibu Yesu bebe , lǝ kanyi ka únyǝ lǝ babuayifo ba dínyǝ wǝ lǝ ǝsuǝ eto ani , bǝ lǝ ani lǝ ɛyɛ mi bolo lǝ bitǝ disi .
Ite bǝ bɛlɛ lema bɔkpɔ ku lebua tsyaa , yányo kaka ele bǝ bɛkpɔ lǝ bakpo mi kɔtɔ lǝ kasɔ tɔ .
Nye biota ǝsuǝ Onanto eto lɛkɔmansǝmansǝ eto etiki nnya ɔ́tɛyi úfi ókpe mi nkɛale fe wǝ bebi ? Ɔ́tɛyi nkǝ , “ Mɔ Ubi , tsyue ato nya memfi Bonamute eto bunǝtǝtǝ fe asa bimba . Nya mǝntǝ lǝ ilǝ fǝ lǝ unyǝki okpe fǝ .
Itsyise nwǝ Bonamute laalaa , wǝ wǝǝnǝ lǝ kusu sɛɛ ǝsuǝ nɛ . Nya nwǝ tsya woafo fe ubii , wǝ wǝǝnǝ koto nɛ . ”
Bifi mi kanyi saa ka biǝnyǝ fe Onanto nlɛ mi bunǝ butǝ fe wǝ bebi . Ubi utsyuǝ kpe bǝ anto ǝǝnǝ wǝ ?
Lǝ bǝǝnnǝ mi fe kase bunyi boǝ bǝǝnǝ ubi saa , nyalɛ bienyifo wǝ bebi tinti . Etǝ bǝ biyifo fe bebi ba anto dímamfo seka .
Lǝ bo betidinini eto antomǝ seka lǝ kasɔ mfoo , bǝǝnǝ bo nya boebu mǝ tsya lǝ nyamfo eso . Ntsyǝ eso yanle bǝ bobokosǝ ǝsuǝ kasɔ enso butǝ Onanto wǝ ni bo Anto lǝ lɛwɔnɔ ǝsuǝ bǝ busiǝ nkpǝ !
Bo kasɔ mfo eto antomǝ ǝǝnǝ bo itǝ lefe kliminti ditsyuǝ fe kase bǝnyǝ bǝ iińyǝ itǝ bo . Fɛɛ Onanto wǝ ǝǝnǝ bo fe kase ɛlɛkɛ itǝ bo bǝ lǝ bo tsya lǝ bunyǝ kedikɔ lǝ wǝ sɛkɛnkɛ ǝsuǝ .
Bunǝtǝtǝ utidii , aankɛ kutsyuǝ kamini , bomu yeefi wǝ . Fɛɛ lǝ nnya kamaa , mba bǝtǝ bunǝ nkoo , ǝǝtǝ beeyifo asa lǝ kusu ǝsuǝ , nnya lǝǝtǝ bǝǝsiǝ nkpǝ lǝ diyuǝ ǝsuǝ .
Lǝ nyamfo esoo , bekpe mi ani ku akpa nnya leetinkǝ ale , lǝ bitǝ ǝsuǝale fɔfɔ lǝ idufǝ lǝ nnya ǝsuǝ .
Bilǝkǝ esu nnya lekpa lǝ bɛyɛ lǝ nnya ǝsuǝ bǝ lǝ mba eto akpa lǝmbǝ ale lǝ bafo bɔyɛ lǝ nnya ǝsuǝ bǝ bentusǝ . Bomu lǝ bǝtǝkǝko mi kama lǝ bǝnyǝ ǝsuǝale balosǝ .
Bekplatsya bǝ lǝ diyuǝ lǝ lɛkɛ lǝ mi ku betidi kenke eto nti , nya lǝ bekplatsya lǝ bisiǝ nkpǝ kɛnkɛ . Itsyise kuutsyuǝ saa embunyǝ Bonamute lǝ wenyifo kɛnkɛ .
Bebe kukɔnɔ biǝ lǝ Onanto eto lefonǝ eto kusu manya mi . Bebe kukɔnɔ biǝ biǝntǝ kuutsyuǝ saa tǝ lǝ binyǝ ɔblɔ kekleke bǝ inǝ bulǝ eboko betidi kpǝ ǝsuǝ lǝ bafiani babuayifo .
Bebe biǝ mi kuutsyuǝ saa mamfiani ɔsɔnɔdi nye fe nwǝ lǝmbǝ bofokanɔ fe Esau seka , wǝ dífi wǝ sininǝdidi ófloma ku didisa eto ɔkpɛ ɔni hã .
Kama kama fe kase binyii , ɔ́bɛbɛ ku binǝntu nkǝ eni lǝ ofo wǝ anto eto atsyɔkpoko . Fɛɛ wátɔnɔ útǝ wǝ , itsyise wámfo kusu saa bunyǝ lǝ ofloma lesa nǝ úkeyifo útsyǝ .
Itsyise inni Sinai eto kɔtini ko utidi loofo bunyǝ ketidi ɔflɔ bíbǝ , fe kase Israel bebi díyifo . Mfó ketuntu suu ka diti kpii , nya ufiebi nlɛ bɔsɔ kekleke nkpe , fɛɛ kɔtɔni komǝ nlɛ bunyǝ diadiadia .
Kakpatsyaku ka nlɛ bufǝ ku ɔkɔɛ wǝ nlɛ bɔbɔ ketsyi mfó lɛ bole , nya mba nlɛ nya bɔnɔ álɛ lekpakpa bǝnkǝ bensila bǝ baanɔ kolesa nko bio .
Itsyise bembofo buńnyǝ kanɔ kɔfi ko nlɛ mǝ bɔtɛyi nkǝ , “ Lǝ ubuki uni kulaa tsya wǝ eto kokpa ditidi kɔtini komǝǝ , bakpɔ wǝ aba balo . ”
Lǝ sitintii , nya bǝlǝkǝ báte mfó kpe sikpi tinti bǝ Moses kosate átɛyi nkǝ , “ Sikpi ko dímuǝ mɛ , nya mintinkǝ ! ”
Bomu mi alɛɛ , Sion eto kɔtini komǝ ɔflɔ bíbǝ . Bíbǝ Onanto wǝ nsi nkpǝ eto umǝ wǝ ni Yerusalem kato ku wǝ batɔnkpe ba bembofo bokla ba lekpe disi mfo ɔflɔ .
Bíbǝ disuǝyuǝ eto disikakpekɔ ku Onanto eto bebininǝ ba eto aye báwɔni bakpe lǝ Onanto eto kukue kato ɔflɔ . Bíbǝ bińyǝ lǝ Onanto , kawunsiǝ kenke eto okponkpo ku basɛɛ ba béyifo lɛflɔ eto awɔnɔ eto nti .
Nya mfó bíbǝ Yesu wǝ laafo kǝtǝ lǝ kakle fɔfɔ kamǝ ɔflɔ kaka kɔtɔ ko ókpo lǝ bo disi luunǝ asa sɛɛ kpǝ eboko nnya nso Abel eto kɔtɔ .
Bebe kukɔnɔ biǝ bianni nwǝ nlɛ mi etiki budinko eto ɔkɔɛ . Itsyise lǝ mba dímentsyue koto nwǝ léboko mǝ Ditiki Sɛɛ nǝmǝ lǝ kasɔ mfo mámfo butsyetsyi kedu lǝ mǝ kotonǝnǝ ǝsuǝǝ , ntsyǝ yoofo bubǝ bǝ bo mba bátɛyi Ditiki Sɛɛ nǝmǝ itsyi kato ebofo butsyetsyi lǝ ni kɛnyɛ ?
Lefe nǝmfó wǝ ɔkɔɛ étinkǝsǝ kawunsiǝ kenke . Fɛɛ mɔmɔ útsyǝ bo kɛnyɛ nkǝ , “ Bioo , mǝǝbǝ kawunsiǝ kamǝ butinkǝsǝ . Nya inni nko mate tsya , bomu muutinkǝsǝ kato tsya nwunsǝ . ”
Ditiki nǝmfo bǝ , “ Bioo ” lǝ bote bǝ , Onanto ebulǝkǝ asa nnya dítinkǝ nnya ni asa nnya úyifo uwui lǝ nnya kǝńyǝnkɔ . Nya asa nnya dímentinkǝǝ , ebubu itsyǝ .
Nyaso bitǝ lǝ bɔsɔ ani bǝ sekakedikɔ ka lembofo butinkǝ áka bo kɔni . Lǝ nnya esoo , bítǝ lǝ bufi dibu ku sikpitete busumu wǝ lǝ kusu ko lɔɔkɛ wǝ ɔkɔɛ ǝsuǝ .
Itsyise bo Onanto ǝmǝ eyifo ute wǝ laatonsǝ lesa saa .
Bitǝ lǝ sɛyimila lǝ siyi mi ǝsuǝ fe bayimi .
Bianni bafɔ bofo , itsyise ɛyɛ lǝ nyamfo ǝsuǝǝ , bǝtsyuǝ áfo Onanto eto batɔnkpe , fɛɛ bánte nko .
Bekloma mba bákpe lǝ Aba eto diyo tsya fe mba mi ku mǝ nlabe mfó . Nko kee , bekloma mba banlɛ ohiã bote fe mi ku mǝ banlɛ ohiã bote .
Usǝ ku usiǝ siǝ nkpǝ lǝ lelabi ǝsuǝ , nya ele bǝ utsyuǝ saa fi dibu utǝ kǝsiǝ . Nya kuutsyuǝ mamfe wǝ utsyuǝ kama , itsyise Onanto ebokponko mba leedi asɔnɔ , kakpo kusǝ nye kusiǝ lekpo .
Mansɛsǝ ǝnǝmi tsya lǝ atabi ǝsuǝ . Bomu bitǝ lǝ lesa nǝ nte mi lǝ didufǝ mi ǝnǝ . Itsyise Onanto átɛyi nkǝ , “ Mǝmboyani mi ntsyǝ kulefe , nya membulǝkǝ ato lǝ mi ǝsuǝ tsya kulefe . ”
Nyaso bitǝ lǝ bɔtɛyi taa bo ketu kǝmiǝ boǝ , “ Bonamute ni mɔ ɔwunsǝkotsyuǝ , nyaso mǝmbote sikpi . Be utiditsyuǝ loofo mɛ buyifo ? ”
Bekloma mi batɔnkotɔnko ba dísiǝ ba lɛtɛyi mi Onanto eto Ditiki Sɛɛ nǝmǝ . Bekloma kase bǝsiǝ nkpǝ ku kase báfo Onanto bánɔ lǝ bɛyɛ le mǝ kayɛkɔ lǝ bofokanɔ ǝsuǝ .
Yesu Kristo aamfloma kulefe . Fe kase útsyǝ lǝ lefe nǝ léfe mǝǝ , nko ke unte mɔmɔ ku lefe nǝ luubǝ kenke tsya nɛ .
Biǝntǝ lǝ asatete akpa akpa nnya lǝmbǝ disi ku akpa lǝ ɛwɛ mi ekpe lǝ benya kusu . Onanto eto lefonǝ hã laakpe bo nkɛale , nya inni afi nnya lɛyɛ lǝ lesadidi ǝsuǝ . Mba laayɛ lǝ afi nyamfo ǝsuǝ ǝǝnnyǝ bɔwunsǝko nye kutǝkǝ ketsyiko lǝ nnya ǝsuǝ .
Boo , bokpe kedikǝtǝkɔ eto leba nǝ ǝsuǝ asa nnya boedi , nya mba lǝǝtǝ kedi lǝ Yudafɔ eto kedikǝtǝkɔ , yanle bǝ bedi betsyiko lǝ bo ole .
Usumunyǝ Ninǝ Kenke ǝmǝ eefi ubuki eto kɔtɔ kedufǝnko kaka ni Kakɛnkɛkɔ Kenke . Mfó weesu kǝtǝ kedi katɔ bufikatsyɛ lǝ betidi ba kenke eto abua eto disi . Fɛɛ baatonsǝ bebuki eto sinǝ siamǝ lǝ kabanto .
Mmǝ kenke seka ini bǝ Yesu tsya ǝnyǝ kanyi lǝ umǝ ǝmǝ eto kabanto bǝ lǝ uflǝ betidi eto abua uwui ɛyɛ lǝ wǝ kɔtɔ ǝsuǝ .
Nyaso bitǝ lǝ busu botsyako wǝ lǝ kabanto mfó lǝ bakpe bo kofani faa , fe kase bákpe wuntsya kofani .
Itsyise umǝ saa ǝmbǝ bo lǝ kasɔ mfo wǝ luutsyǝ lefe saa manlo manlo . Bomu bunyǝ bɔlɛ kusu bobe itǝ umǝ wǝ luubǝ .
Nyaso bitǝ lǝ bɔyɛ lǝ Kristo ǝsuǝ bufi atɛsǝ fe keditǝtǝ bukǝtǝ Onanto lefe saa . Nya ni nnya laabɔ ketsyi lǝ mba léfo wǝ diye bánɔ eto kɛnyɛ .
Bianta asa sɛɛ buyifo kǝtǝ bǝtsyuǝ ku bǝtsyuǝ bɔwunsǝko ǝsuǝ . Itsyise ite fe keditǝtǝ ka eto okle laakpe Onanto disuǝyuǝ .
Bitsyue mi batɔnkotɔnko koto lǝ bebokosǝ ǝsuǝ kasɔ bitǝ mǝ itsyise mǝ nlɛ mi kakla bobe lefe saa nɛ , itsyise ele bǝ bǝlǝkǝ nya kɛnyɛ lǝ Onanto ɔflɔ . Lǝ bitsyue mǝ kotoo , booyifo mǝ keyifo ku disuǝyuǝ , fɛɛ lenni nkoo , kuulǝ mǝ ku buyifo nya lǝmbǝwunsǝko mi .
Bikato ola lǝ bo disi . Buyi boǝ bo akɔɛsi akpa wuee , itsyise bola boǝ boeyifo kasɛɛ lefe saa .
Nya nlɛ mi lekpakpa kekleke miǝ lǝ beto ola biǝ lǝ Onanto lǝ utǝ kusu lǝ nsinkli mbǝ mi ɔflɔ mlǝ .
Nlɛ bɔtɔ miǝ Onanto wǝ lǝǝtǝ diyuǝ , wǝ létakasǝ Bonamute Yesu wǝ ni basamu eto ɔyɛnkonyǝ kplɛ utsyiko ɔkɔmǝ ɛyɛ lǝ kɛnyɛklekle manlo eto kɔtɔ komǝ ǝsuǝ ,
lǝ ufi asa sɛɛ kenke utǝ mi kafo faa bǝ lǝ befo wǝ lelabi buyifo . Lǝ eyɛ lǝ Yesu Kristo ǝsuǝ lǝ Onanto lǝ uyifo lesa nǝ nkpe wǝ ɔkɔɛ lǝ bo nti . Wǝ ale lǝ idi diyǝnde kplɛ idu manlo isu manlo ǝsuǝ ! Ibǝ itǝ .
Mɔ bayimi , nlɛ mi lekpakpa tinti miǝ lǝ bitsyue ato lǝ bɛnɔ kɔlɛ ko minlɛ mi bɔlɛ itsyi lǝ Ditiki Sɛɛ nǝmfo ǝsuǝ . Itsyise kukue kliminti ete miwɔni minlɛ mi botsyese .
Nla miǝ mǝǝtǝ mi bote miǝ bǝlǝkǝ bo ɔyimi Timoteo lǝ Aba eto diyo . Lǝ wuubǝ mɔ ɔflɔ mlǝǝ , bonko wǝ ebubǝ bunyǝ mi busiǝsǝ .
Bisiǝsǝ mi batɔnkotɔnko kenke ku Onanto eto betidi bamfó kenke bitǝ bo . Bo bayimi ba nkpe lǝ Italia kenke tsya ǝsiǝsǝ mi .
Lǝ Onanto eto lefonǝ lǝ disiǝko mimblɛ kenke .
Mɔ , Yakobo , wǝ ni Onanto ku Bonamute Yesu Kristo eto uyifoyifo nlɛ mi Onanto eto betidi ba kenke disensǝ bankpo lǝ kawunsiǝ eto akpa nyamǝ kenke busiǝsǝ .
Mɔ bayimi , binyǝ disuǝyuǝ lǝ bulǝ kpǝ lete , lete lɛ mi butu .
Itsyise biyi biǝnkǝ lǝ bulǝ lɛ mi butu nya mi bofokanɔ dítǝ befo buńyǝ lǝ mu kɛnyɛɛ , nyamfo ebutǝ biofo buńyǝ kekleke lǝ bulǝ saa eto kɛnyɛ .
Bitǝ lǝ mi bofo buńyǝ kekleke disimǝntǝmǝntǝǝ , lǝ ekpa mi ɛyɛnko bǝ lǝ bɛflɔ belo kenke , bǝ kulesa saa ensiebofe itǝ mi .
Fɛɛ lǝ mi nti eto utsyuǝ ebu dímamflɔ lǝ kobetete ǝsuǝǝ , ɔtɔ Onanto nya wuufi utǝ wǝ , itsyise Onanto eefi asa kǝtǝ utidi saa kafo faa lǝ kafoɛkpɛ ǝsuǝ .
Fɛɛ lǝ alɛ ola boto katɔ wǝ lesatsyuǝǝ , ele bǝ fo wǝ anɔ fǝ wuutǝ fǝ lesa nǝ mǝ , manyaki wǝ . Itsyise utidi wǝ kayakii , uyifo fe lekpo eto utuwa ufiebi laasɔ ketsyi katsyilamako .
Utidi wǝ nte nko , mi mba eto nsusu lafloma mlǝ mlǝ lǝ lesa nǝ ɔnlɛ buyifo ǝsuǝǝ , membu nkǝ woofo kulesa utsyiko lǝ Bonamute ɔflɔ .

Lǝ Onanto abesǝ ɔyimi okombo wǝ ni ofokanɔnyǝ katoo , ele bǝ unyǝ disuǝyuǝ .
Nko ke ini itǝ otabinyǝ wǝ ni ofokanɔnyǝ nɛ , bǝ lǝ Onanto ábokosǝ wǝ kasɔɔ , ele bǝ unyǝ disuǝyuǝ . Itsyise otabinyǝ eto nkpǝ ebubǝ bofe fe kase efukpokpo laalo lǝ ofa ǝsuǝ kakpo lǝ kasɔ .
Lǝ kofe ato kobe kɛnyɛ keklekee , koafa kakpo lǝ sefa eto esi ǝsuǝǝ , itǝ efukpokpo nyamǝ aylɔbe , kaalo kakpo lǝ kasɔ nya katsylɔ . Nko ke ini itǝ otabinyǝ tsya wǝ lookakplatsya lǝ wǝ keyifoyifo ǝsuǝ kekleke fɛ ubǝ ukpǝ nɛ .
Onanto ebokpo atsyɔ nwǝ ke lékpe utu uńyǝ kekleke lǝ botokabe ǝsuǝ nya útǝkǝ bulǝ nye kabua kamǝ kato . Itsyise ɛyɛ lǝ nnya ǝsuǝ wuunyǝ kayofofo ka nkpe , ini bo Onanto luufi utǝ mba laala wǝ .
Lǝ utsyuǝ edufǝ lǝ botokabe ǝsuǝǝ , wantɛyi nkǝ Onanto ɔflɔ itsyi . Itsyise kulesa embofo Onanto boto kabe lǝ uyifo lebua , nya wǝ tsya emfi lebua kanto kuutsyuǝ kabe .
Bomu utidi eto ǝsuǝ eto sinǝ eto alasaa , nnya laawɛ wǝ kǝnǝ wǝ kakpe lǝ botokabe ǝsuǝ nɛ .
Nya lǝ ǝsuǝ eto sinǝ eto alasa nyamfo alɛ kafoo , kaale lebuayifoyifo . Nya lǝ lebuayifoyifo nǝmǝ abee , diale ukpe .
Mɔ bayimi , biǝntǝ lǝ kutsyuǝ saa lǝ ɔwɛ mi okpe .
Asa sɛɛ nnya nkpe bo kenke ku ǝtǝsa nnya lɛflɔ kenke boǝnyǝǝ , etsyi Boanto Onanto wǝ díyifo kato eto ǝnyǝlesa ɔflɔ . Nya woamfloma kakpe ketuntu fe kase úyifo kofe ku kofande leeyifo .
Onato áyɛ lǝ wǝ kosate eto lelabi ǝsuǝ , nya úlǝkǝ bo ɛyɛ lǝ wǝ ɔnukualɛtiki ǝsuǝ bǝ lǝ budi betutɛ lǝ wǝ asayifoyifo kenke nti .
Mɔ bayimi lala , bekloma lǝ bitǝkǝ ǝnǝ nyamfo ǝsuǝ . Bɛkɔse lǝ bitsyue ato mlǝ lǝ utsyuǝ lɛ etiki budi , fɛɛ bitsyǝsuǝ lǝ etikididi ku ɔblɔnyǝnyǝ mlǝ mlǝ ǝsuǝ .
Itsyise ɔblɔ ǝntǝ utidi leeyifo kasɛɛ ka Onanto laala nkǝ uyifo .
Nyaso bilǝkǝ ani bitsyiko lǝ asinsa saa yifoyifo ku nkpǝ bua saa eto okle busiǝ ǝsuǝ . Bebokosǝ ǝsuǝ kasɔ bitǝ Onanto bǝ lǝ befo wǝ ditiki nǝ ókpe mi lǝ akɔɛsi , nnya ni loofo utǝ mi lǝ nkpǝ nɛ .
Bianwɛ mi ǝsuǝ biǝ bɛlɛ Ditiki Sɛɛ nǝmǝ bɔnɔ ete , bomu bifi ni bekpe lǝ mi eyifosa ǝsuǝ .
Itsyise nwǝ laanɔ Ditiki Sɛɛ nǝmǝ ete fɛ weenyifo lǝ ni ǝsuǝǝ , akate ko utidi wǝ lǝǝnyǝ wǝ ǝsuǝ lǝ ahuhɔɛ ǝsuǝ kǝnyǝ kase unte . Fɛɛ lǝ kokpa lǝkǝlǝkǝ kedu mfo koo , woatasuǝ kase unte .

Fɛɛ nwǝ leebu disi lǝ kɔfi ko lɛflɔ koǝtǝ utidi lǝsiǝ lǝ wǝ ǝsuǝ ǝsuǝǝ , nya woalɛ ola keyifo lǝ ko ǝsuǝ inni bɔnɔ te waanɔ koo , Onanto ebokpo wǝ atsyɔ lǝ lesa saa nǝ weeyifo ǝsuǝ .
Lǝ utsyuǝ eebu nkǝ nwǝ leesumu Onanto uni , fɛ woanlɛ wǝ odiakami ola lǝ etikididi ǝsuǝǝ , ɔwɛ ǝsuǝ nya wǝ kesumu ǝmbǝ kutǝkǝ saa .
Kesumu ka nyɛ lǝ kusu ǝsuǝ , ka Boanto Onanto lǝǝnyǝ nkǝ kakpa nya botakebu saa lǝmbǝ lǝ muu , ni mbo mfo nɛ bǝ , balɛ bakɔbebi ku bakɔbǝsiǝ ba nlɛ kanyi bunyǝ ola , nya lǝ balɛ ǝsuǝ ola , bǝlǝkǝ ǝsuǝ betsyiko lǝ kawunsiǝ eto abuayifoyifo ǝsuǝ .
Mɔ bayimi , fe mba lefo Bonamute Yesu Kristo , wǝ nwǝ ni Diyǝnde eto Onamute bɛnɔɔ , yanle bǝ bikabe betidi eto ǝnǝmi ku mǝ nyǝnkɔɔ , bikeyifo asa .
Boefi boǝ betidi inuǝ bǝtsyuǝ ǝbǝ mi katsyakɔ . Ɔni eyifo ɔkplɛnyǝ wǝ nti kafia kplɛ ka lefo koya nya onkpe sika sia eto lɛsukpɛ lǝ lɛnimi , nya unuǝfǝ wǝ ni okombo nti lefianku .
Békpasǝ ǝnǝmi bítǝ ɔkplɛnyǝ ǝmǝ nya béfo wǝ ku dibu , bɛtɛyi wǝ biǝnkǝ , “ Nlɛ fǝ lekpakpa , bǝ ǝsiǝ lǝ kakplɛkɔ mfo . ” Nya bɛtɛyi okombo ǝmǝ biǝkǝ , “ Fǝǝ ńyǝ mmǝǝ , nye bǝsiǝ lǝ kasɔnti lǝ mɔ ɔflɔ mfo . ”
Lǝ biyifo nkomǝǝ , nyalɛ eni nsusu bua ini bífi béla etiki bílǝkǝ , békpe kabakefe lǝ betidi nti nɛ ?
Bɛnɔ ! Mɔ bayimi lala , Onanto ǝlǝkǝ bakombo lǝ kawunsiǝ kamfo nkǝ bafiani lɛwɔnɔ eto bakplɛnyǝ lǝ bofokanɔ ǝsuǝ , lǝ bǝnyǝ kedikɔ lǝ wǝ sekakedikɔ ka úlǝkǝ utsyǝ itǝ mba laala wǝ .
Fɛɛ mii , biembu bakombo nya biakpe mǝ kafani . Inni batabinyǝ bomu laanyinkǝ mi kakpe kasɔ ? Inni mǝ lǝǝnǝ mi kesuko akpokakpokɔ ?
Nya inni bakplɛnyǝ bamfo laatɛyi kabua ketsyiko dibu eto diye nǝ béfi bǝtǝkǝ mi se béfiani Kristo eto bafokanɔfɔ ?
Lǝ biyifo lǝ Onanto eto sekakedikɔ eto kɔfi komǝ ǝsuǝ tututu , fe kase báwɔni bakpe lǝ Awɔnisa Kɛnkɛ eto Kukue ǝsuǝ bǝ , “ La fǝ ɔyimitsyuǝ fe fǝ ǝsuǝ sekaa , ” ete eyifo lesa nǝ dińyǝ itǝ nɛ .
Fɛɛ lǝ biabe betidi eto ǝnǝmi fɛ bieyifo asaa , nyalɛ biyifo lebua . Nya kɔfi komǝ tsya lélo mi dikpi fe babuayifo .
Utsyuǝ saa ke léta kɔfi kɔni ubuu , údi dikpi , óta nyamblɛ kenke ubu .
Itsyise nwǝ lékpe kɔfi komǝ nkǝ , “ Mankpo kusiǝ nye kusǝ . ” Wǝ ke lɛtɛyi nkǝ , “ Manlo utidi nɛ . ” Nyaso lǝ émendi sɛsɔnɔ fɛ fálo utidii , ete bɛ áta kɔfi ebu .
Nyaso bitǝ lǝ bo etikididi ku bo eyifosa lǝ ilǝkǝ ete bǝ kɔfi ko dítǝ bófo bunsi lǝ bo ǝsuǝ ǝsuǝǝ , ko kefi Onanto luufi okponko bo lekpo tsya nɛ .
Itsyi lǝ lekpokponkpo nǝmǝ ǝsuǝǝ , Onanto embunyǝ kaminsǝ kuutsyuǝ saa wǝ lǝǝnnyǝ wǝ utsyuǝ kaminsǝ . Fɛɛ Onanto embolo dikpi nwǝ lǝǝnyǝ wǝ utsyuǝ kaminsǝ .
Mɔ bayimi , lǝ mi utsyuǝ nkǝ okpe bofokanɔ fɛ wǝ eyifosa lǝnlǝkǝ nnya kate nkoo , nte kutǝkǝ ko uunyǝ lǝ nnya ǝsuǝ ? Wǝ bofokanɔ bomfo ebofo wǝ bulǝkǝ ?
Bifi nnya biǝ , bayimisani nye bayimisio bǝtsyuǝ kpe ba mfia léla mǝ lǝ ǝsuǝ nye bǝmbǝ lesa nǝ looyo mǝ budi ekemi .
Nte kasɛɛ ka nkpe lǝ nnya lǝ mi ɔni átɛyi mǝ nkǝ , “ Bisu lǝ diyuǝ ǝsuǝ , mi ǝsuǝ lǝ iyifo kpankpa , lǝ bidi bimi , ” fɛ biambɛbɛ asa nnya lefe itǝ ǝsuǝ eto sinǝ eto nkpǝkɛkɛ bitǝ mǝǝ , nte kutǝkǝ ko nkpe lǝ nnya ǝsuǝ ?
Nyaso lǝ bofokanɔ mate kpe utsyuǝ nya keyifo sa dimankɔ lǝ mu , wǝ bofokanɔ bomǝ eyifo bufufu .
Fɛɛ bǝtsyuǝ ebɔtɛyi bǝ , “ Utidi ɔni kpe bofokanɔ , nya obamba tsya leeyifo keyifo . ” Mɔ mbuayɛ ni nkǝ , “ Lǝkǝ ate mɛ kase utsyuǝ lɔɔkɛ bofokanɔ fɛ weenyifo keyifo sɛɛ . Muulǝkǝ mɔ bofokanɔ nte wǝ ɛyɛ lǝ keyifo sɛɛ ka meeyifo ǝsuǝ . ”
Afo anɔ fǝ Onanto ɔni ete nkpe ? Nko ini sitinti nɛ . Fɛɛ kloma fǝ awɔnɔ bua tsya áfo banɔ nko , nya baate sikpi , ketinkǝ .
Ɔmumu ! Ala fǝ nlǝkǝ nte fǝ bǝ bofokanɔ bo keyifo sɛɛ saa dímakɔkoo , eyifo bofokanɔ fufu ?
Ntsyǝ ibǝ fɛ bo Ona Abraham díyifo ɔsɛɛ lǝ Onanto eto ǝnǝmi ? Ɛyɛ lǝ lesa nǝ úyifo eso nɛ , itsyise úfi wǝ ubi Isak úsu útǝkǝ lǝ kedikǝtǝkɔ eto leba ǝsuǝ bǝ lǝ ufi wǝ utǝ Onanto kedi .
Bɛnlɛ bunyǝ ? Wǝ bofokanɔ ku keyifo lɛkɔ iyifo lɔni . Nya keyifo ka úyifo lɛkɔ nya fɛ wǝ bofokanɔ lɛflɔ bolo nɛ .
Itǝ etiki nnya nkpe lǝ Awɔnisa Kɛnkɛ eto Kukue ǝsuǝ ǝbǝ itǝ bǝ , “ Abraham áfo Onanto ɔnɔ , nya lǝ wǝ bofokanɔ esoo , Onanto ákpe wǝ dibu fe utidi wǝ ni ɔsɛɛ . ” Nyaso Onanto dífi wǝ fe wǝ ɔyɛtsyuǝ nɛ .
Bíunyǝ mɔmɔ ! Onanto ǝnnyǝ utidi eto bofokanɔ mate ete kebu wǝ bǝ uyifo ɔsɛɛ , wǝ keyifoyifoyifo ka laakɔko mu eso . Nya inni lǝ kase ófo ɔ́nɔ eso ete .
Nko ǝmǝ ke eso Onanto léfo útǝ Rahab , otsyetɔ ǝmǝ nɛ . Wǝ ku Onanto eto nti ǝbǝ ɛlɛkɛ ɛyɛ lǝ kase ófo Israelfɔɔ eto batɔnkpe ba laabiɔ kabe asa lǝ wǝ diyo , nya ɔ́wunsǝko mǝ báyɛ kusu bamba bétsyetsyi bédu eso .
Nyaso ekpa wuee be fe kase lǝ utidi eto ǝsuǝ eyifo lesakpenkpe lǝ lɛwɔnɔ ǝmbǝ lǝ nii , nko ini lǝ eyifosa saa mankɔkoo , bofokanɔ tsya ekpe .
Mɔ bayimi , biǝntǝ lǝ mi nti eto betidi kpǝ lǝ bafiani bateasa . Buyi buǝ bo mba ni bateasaa , Onanto ebokponko bo lekpo kekleke lǝ diyi nǝmǝ ǝsuǝ eso utsyuǝ saa .
Itsyise bomblɛ kenke aata kebu . Fɛ lǝ utidi utsyuǝ kpe wǝ laanta kebu lǝ lesa nǝ waatɛyi ǝsuǝ nyalɛ utidi ǝmfo aflɔ nya waafo wǝ ǝsuǝ kenke tsya bɔlɛ kukɔnɔ .
Boefi situ kakle ɔtɔmimi eto kɛnyɛ bǝ lǝ utsyue bo koto bǝ lǝ bɔyɛnko wǝ busuko kaka kee boala .
Bibu ɔklɔ kplɛ wǝ ufiebi kplɛ laafo se bukǝ kayɛnko lǝ lekpo ǝsuǝ , fɛɛ wǝ ɔyɛnkoyi kɛkɛ ete laaka wǝ kayɛnko . Nya baaka wǝ kayɛnko kesuko kaka kee okanka ǝmǝ lela nkǝ weesuko ko .
Nko ke ini odoakami tsya nɛ . Ite bǝ ɔfɛ tinti lǝ etidisuǝ kǝmiǝ tsyaa , wǝ ǝsuǝ utidi laayɛ kabesǝ ǝsuǝ kato lǝ eyifosa kplɛ ǝsuǝ nɛ . Bebe kase ini bǝ ute eto odiakami kɛkɛ te lǝtǝ kusǝmbia kplɛ lǝǝnyǝ ute kaato .
Nko seka odiakami tsya nte fe ute nɛ . Uyifo fe kawunsiǝ ka diyi ku lebua eto asa nnya nkpe lǝ bo lǝ ǝsuǝ eto sinǝ nti . Woanansǝ ǝsuǝ eto uyi ǝmǝ kenke nya woatsylɔsǝ bo nkpǝsiǝsiǝ . Fɛɛ wǝ kosate , ute manlo kosate laato ute kakpe lǝ wǝ nya woanyǝ lǝ bo ǝsuǝ flaflafla .
Utidi áfo bebutubuki buyuǝsǝ , nya wǝǝtsyǝ mba tsya nkpe sisenle ku baklɔbɛ ku mba laakpii kasɔ ku akpɛ ku abamba kenke .
Fɛɛ kuutsyuǝ saa mámfo tɔ odiakami eto nkpǝ buyuǝsǝ . Uyifo obuale wǝ bembofo binyinkǝ kakpe , wǝ diyi ku keni ka laalo utidi fe owa eto keni .
Boefi wǝ katɛsǝ Bonamute ku Boanto Onanto . Boefi wǝ kekudi bo bayimitsyuǝ , utidi wǝ beyifo lǝ Onanto eto ditsyǝbi ǝsuǝ .
Aninsɔtiki ku ekuditikii , nyamblɛ aabɔ ketsyi lǝ kɛnyɛ kamǝ ke ǝsuǝ . Mɔ bayimi , yanle bǝ nyamfo tsyǝ nko nkpǝ .
Ditubiǝ kuditsyuǝ aanyifǝ ntu bo nkpe kamini kesi kaayifǝ mbo nkpe mba .
Mɔ bayimi , kototsyabi ebofo lɛbɛsi bɔnwɔ ? Nye aketekubi eto ukue nwɔ kototsyabi eto awɔnsa ? Nko ke ditubiǝ nǝ laayifǝ mbantu lǝmbofo ntu bo nkpe kamini bɔyifǝ tsya nɛ .
Owoe ni obesibe ku nwǝ laanɔ asa kasɔ lǝ mi nti ? Ufi nkpǝsiǝsǝ sɛɛ ulǝkǝ nyamfo ote lǝ wǝ eyifosa ǝsuǝ , nya uyifo nnya ku ǝsuǝ kasɔ bokosǝbokosǝ ku lǝ kobe ǝsuǝ .
Fɛɛ lǝ mi ketu kǝmiǝ biasɛsǝ ǝnǝmi lǝ asa ǝsuǝ , lefonyi nkpe mi , nya mi nti eto utsyuǝ saa laabɛbɛ wǝ mate eto lɛlɛkǝsǝǝ , biantɛyi sidia bela ɔnukualɛ kɛnyɛ , bifi mi bebesǝ ǝsuǝ kato biǝ biyi kobe .
Kobe komfo eto okle mentsyi kato , bomu kawunsiǝ mfo eto kole kuni , kunni nko nyɛ lǝ lɛwɔnɔ sɛɛ ǝsuǝ bomu nko nyɛ lǝ lɛwɔnɔ bua ǝsuǝ .
Itsyise kaka kutsyuǝsɛ kpɔnkpɔ ku mɔ hã eto ale lǝ ɛlɛkɛ nkpee , kǝnǝ ku asa buayifoyifo saa eto okle hã laakɛ mfo .
Fɛɛ tutɛɛ , kobe ko ditsyi kato akpa , kuyi ku diyuǝ , disuǝtsyuǝ ku sɛyɛmitsyuǝ kasɔnɔnɔ , kuyi ku kaminsǝnyǝnyǝ , nya koawɔ ebibi sɛɛ . Koannla ntisensense lǝ betidi ǝsuǝ , nya bǝtsyuǝ mamfokanɔ ku kawɛ saa ankɛ lenti .
Betidi ba laakpla bǝtsyuǝ nti , kǝnǝ diyuǝ kaboko lǝ betidi ntii , aato eyibibi nnya eto awɔnsa ni nkpǝ sɛɛ siǝsiǝ .
Be lǝǝnǝ amakpɔnkpɔ ku niǝ kakpe mi lenti ? Yeetsyi lǝ mi kǝnǝnsɛ lǝ nkpǝdidi eto alasa nnya nlɛ mi bɔkpɔnko lǝ kǝmiǝ lefe saa ǝsuǝ .
Biabɛbɛ kawunsiǝ eto bikǝ , fɛɛ biǝmbofo mi bɔkɛ . Nyaso bialo bǝtsyuǝ . Biabɛbɛ asa kekleke , fɛɛ biamfo nnya bunyǝ , nyaso biǝdiǝ niǝ kakpɔ bǝtsyuǝ . Biankɛ lesa nǝ biabɛbɛ , itsyise biantɔ Onanto biǝ utǝ mi nnya .
Nya lǝ bɛtɔ Onanto asa tsyaa , biamfo nnya , itsyise biantɔ nnya ku nsusu sɛɛ , biatɔ asa kǝtǝ mi ǝsuǝ mate . Asa nnya biufi bekpe ǝsuǝ disuǝyuǝ hã biatɔ .
Biyifo betidi ba lendi ɔnukualɛ ! Binyi biǝ mba difi mǝ ǝsuǝ beyifo sɛyɛtsyuǝ ku kawunsiǝ kamfo eto nkpǝdidi eyifo Onanto eto balo ? Nyaso fǝǝ ke lela fǝnkǝ ǝlǝkǝ kawunsiǝ kamfo sɛyɛtsyuǝǝ , éfi fǝ ǝsuǝ éyifo Onanto eto olo .
Biembu biǝnkǝ ɔnukualɛ ǝmbǝ lǝ Anantotiki nnya lɛtɛyi nkǝ , “ Lɛwɔnɔ nǝ Onanto dífi ókpe lǝ boo , eyifo lɛwɔnɔ nǝ laakpɔ sitsyuǝsɛ kekleke lǝ bo disi . ”
Fɛɛ Onanto eto lefonǝ nǝ wǝǝtǝ boo , kpe ale leso kulaa . Fe kase Awɔnisa Kɛnkɛ nyamǝ lɛtɛyi nkǝ , “ Onanto ǝǝńyǝ lǝ mba laabesǝ ǝsuǝ kato ǝsuǝ , fɛɛ wǝǝtǝ wǝ lefonǝ mba laabokosǝ ǝsuǝ kasɔ . ”
Lǝ nyasoo , bebokosǝ ǝsuǝ kasɔ bitǝ Onanto . Bińyǝ lǝ Obonsam lǝ ǝsuǝ , ete wuutsyetsyi udu lǝ mi ɔflɔ .
Bɛyi bɛfi Onanto , ete wuutsya ebɔyi ɔfi mi . Biflǝ mi ani , mi mba ni babuayifo . Biflǝ abua bilǝkǝ lǝ mi akɔɛsi , mi mba eto nsusu laafloma lǝ bofokanɔ ǝsuǝ !
Binyǝ kanyi lǝ mi akɔɛsi , befa bembembe , biwu keku . Befloma mi simǝmǝmǝ lǝ sefiani nkuwuiwui , lǝ mi disuǝyuǝ lǝ diyifo kpɔminii .
Bebokosǝ ǝsuǝ kasɔ bitǝ Bonamute ǝmǝ , ete woobesǝ mi kato .
Mɔ bayimi , biendi ditiki nǝ dińyǝ itǝ lǝ mi bǝtsyuǝ ǝsuǝ . Nwǝ laatɛyi wǝ ɔyimitsyuǝ ditiki nǝ dimatsyɛ nye ditiki fimfi , nye laakpoko wǝ ɔyimitsyuǝ lekpoo , aatɛyi ditiki nǝ dimanlɛkɛ ińyǝ lǝ kɔfi ǝsuǝ , nya waakponko kɔfi komǝ lekpo . Lǝ kɔfi komǝ faakponko lekpoo , nyalɛ ǝmǝnyifo nwǝ leeyifo lǝ kɔfi ǝsuǝ , bomu ko okponkpo feni .
Onanto hã ni nwǝ laakpe afi nya uni okponkpo tsya . Wǝ hã loofo bofo kǝtǝ utidi nye ɔtsylɔsǝ wǝ tsya . Owoe feebu fǝ wǝ feni fɛ faakponko fuutsyuǝ lekpo ?
Mɔmɔɔ , bitsyue koto bɛnɔ , mimba laatɛyi biǝkǝ , “ Mmi nye kusɛɛ , buusu kusu umǝ nkplɛ utsyuǝ nya budi fe lɛlɛ lɔni mfó , buuyifo nyifo bɔkɛ atabi kpenkpe . ”
Biyi lesa nǝ luubǝ kusɛɛ ? Mi nkpǝ te fe kuyuǝ ko laabɔ itǝ lefe kliminti , kesinkli kanya .
Lesa nǝ ele bǝ bɛtɛyi ni bǝnkǝ , “ Lɛ Bonamute atɔnɔ bonkpe nkpǝǝ , buyifo nǝmfo nye nǝmǝ . ”
Fɛ mɔmɔɔ , biaka kase kabesǝ ǝsuǝ kato . Ǝsuǝ kato bobesǝ bomfo kenke manlɛkɛ .
Lǝ nya esoo , nwǝ ke nyi lɛsɛ ele bǝ uyifo fɛ ɔni weenyifo nii , aata kebu keyifo lebua .
Nya mɔmɔɔ , mi batabinyǝ bɛnɔ ! Biwi nku bɛsɔ ani kɛnyɛ lǝ bulǝ kplɛ bo lǝǝbǝ mi butu ǝsuǝ .
Mi betabikǝ ábia nya balɛ dídi mi awu ku mfia bábiasǝ kenke .
Mi sika sia ku sika flubia áto nkanda nya nyamfo luudi sedansiɛ ińyǝ lǝ mi ǝsuǝ nya yotonsǝ mi ǝsuǝ eto sinǝ fe ute seka . Bɛbɛbɛ bikǝ bińyǝnsǝ léto lǝ eyi fɛfɛ nyamfo .
Bebee ! Beyifoyifo ba díyifo keyifo bǝtǝ mi lǝ kakuɛɛ , bɛni bíamfo mǝ nyo . Bidi kaa bɛnɔ kase banlɛ mminsǝku buwui bembembee ! Nya mba dífǝsǝ bɛkuɛnkɛ bǝtǝ mi fɛ bɛni bíamfo mǝ nyo eto kudu díkayo Boanto Onanto Ɔkplɛnyǝ ǝmǝ eto kotoo .
Mi nkpǝ bo binsi lǝ kasɔ mfo eyi ku nkpǝdidi ku disuǝyuǝnyǝnyǝ sɔ̃ɔ̃ . Nya bíyifo mi ǝsuǝ bísiǝ ayinkua itǝ diyi nǝmǝ itǝ bolo .
Bélo betidi ba dímanta mi bebu dikpi , nya bélo mǝ lǝ lefe nǝ bántaka bǝńyǝ mi lǝ ǝsuǝ kulaa tsya .
Nyaso , mɔ bayimi , bifi disuǝtsyǝ lǝ bekpe utu buɛɛ bińyǝ isu ese lefe nǝ Bonamute ǝmǝ luubǝ bio . Bebe kase ɔkuɛmfo nkpe disuǝtsyǝ ! Bebe kase woǝńyǝ buɛɛ kǝsǝkǝ bɛkuɛnkǝ kpenkpe bia wǝǝbǝ bunyǝ ketsyiko lǝ wǝ kasɔ , nya wǝǝńyǝ buɛɛ kǝsǝkǝ ɔsɔmi eto bɔni lǝ lefe sɛɛ ǝsuǝ .
Nko ele bǝ mi tsya muǝ utu bɛlɛ nɛ . Biǝntǝ lǝ ani elo mi , itsyise Bonamute ǝmǝ eto dibǝfe bio eboyo elo .
Mɔ bayimi , biǝndiǝ niǝ lǝ bǝtsyuǝ , bǝ lǝ Onanto lǝ ɔyɛ mi lekpo bokponko . Itsyise okponkpo ǝmǝ eto bubɛ bɔfi .
Mɔ bayimi , bekloma Onanto eto bǝnyɛlǝkǝtidi ba lébe ditiki nǝ mǝ letsya lǝ Bonamute ǝmǝ eti diye ǝsuǝ . Bitǝ lǝ bobe kase bǝnyǝ kanyi nya bǝmuǝ utu balɛɛ , lǝ bokase asa lǝ nnya ǝsuǝ .
Boakpo betidi bamba boǝ mba bakpo atsyɔ , itsyise bǝńyǝ bembe lǝ kanyi ǝsuǝ . Biɔnɔ kase Hiob dímuǝ utu ɔlɛ ku kase Onanto léfo wǝ nnya layo lǝ kalosǝkɔ . Itsyise Bonamute kpe kafoɛkpɛ nya woǝnyǝ utidi kaminsǝ .
Mɔ bayimi , ditiki kekleke nǝ mɔɔtɛyi mi ni bǝnkǝ biankpadi asa , kato keni o-o , kasɔ keni o-o , nye lesa bamba saa dini o-o , biankpadi . Lǝ ditiki nǝmǝ kpee , bɛtɛyi biǝ ee . Nya lǝ dimbǝǝ , bɛtɛyi biǝ oowo , lǝ Onanto lǝ ɔyɛ mi dikpi bolo .
Lǝ utsyuǝ kpe lǝ bulǝ ǝsuǝ nye ɔnlɛ kanyi bunyǝ lǝ mi ntii , oto ola utǝ Onanto . Lǝ utsyuǝ lɛ disuǝyuǝ bunyǝǝ , usǝ atɛsǝ eto ǝsǝ .
Lǝ mi nti eto utsyuǝ lɛ bufii , bekpadi bafokanɔfɔ eto ditsyukpa eto beninǝ lǝ bato ola lǝ wǝ disi , lǝ bediki wǝ nuǝbi lǝ Bonamute eto diye ǝsuǝ .
Ola wǝ báto lǝ bofokanɔ ǝsuǝ ǝbotsya ufunfi ǝmǝ , nya Bonamute lootakasɛ wǝ , nya lufi wǝ abua ɔtsyɛ wǝ .
Nyaso bilǝkǝ mi abua kasɔ bitǝ bǝtsyuǝ lǝ beto ola lǝ mi bǝtsyuǝ eto disi lǝ binyǝ bufitsyantsya . Utidi sɛɛ eto olatoto kpe ǝsuǝale nya weeyifo keyifo tinti .
Elia éyifo utidi fe kase bo tsya ni . Se óto ala kekleke nkǝ ɔsɔmi yɛ bɔnii , ɔ́yɛ bɔni lǝ alɛ ǝtsyǝ ku kutsyǝ ǝsuǝ sɔ̃ɔ̃ .
Lǝ nnya kamaa , usi óto ola , nya Onanto dítǝ ɔsɔmi lɛni nya bidikǝ lɛlɛkɛ lǝ kasɔ kamǝ .
Mɔ bayimi , lǝ utsyuǝ ǝbǝ kama lǝ ɔnukualɛtiki nǝmǝǝ , bekplatsya lǝ beekpa wǝ beboko ,
bekloma biǝ utsyuǝ saa ke lookpa obuayifo utsyiko lǝ kabuayifoyifo ǝsuǝ obokoo , wuutǝ obuayifo ǝmǝ nyǝ nkpǝ ku abua kpǝ nnya úyifo eto bufukatsyɛ .
Kukue komfo etsyi mɔ , Petro , wǝ ni Yesu Kristo eto ɔtɔnkpe ɔflɔ . Nlɛ ko bɔwɔni kǝtǝ mimba ni Onanto eto betidilǝkǝlǝkǝ ba dísensǝ bísu benkpe fe bafɔ lǝ Ponto , Galatia , Kapadokia , Asia ku Bitinia eto nsɔ ǝsuǝ .
Anto Onanto kosate dílǝkǝ mi ɛyɛ lǝ wǝ lelabi ǝsuǝ . Nya itǝ Lɛwɔnɔ Kɛnkɛ lékpasǝ mi ǝsuǝ biyifo betidi kɛnkɛ bǝ lǝ bitsyue Yesu Kristo koto , lǝ befi wǝ kɔtɔ bǝflǝ mi lǝ bele . Lǝ Onanto eto lefonǝ ku diyuǝ lǝ difui disiǝko mi lefe saa .
Bitǝ lǝ bɔsɔ Onanto wǝ ni Bonamute Yesu Kristo eto Anto ani . Lǝ wǝ kaminsǝnyǝnyǝ kplɛ ǝsuǝǝ , útǝ bo nkpǝ fɔfɔ ɛyɛ lǝ nnya ótakase Yesu Kristo utsyiko ɔkɔmǝ óboko nkpǝ eso . Nyamfo ǝtǝ bo kusubebe fɔfɔ ko lɛflɔ .
Lǝ nyasoo , bɛlɛ kusu bobe kǝtǝ kedikɔ eto atsyɔkpokpo fokoya ko Onanto lɛlɔ utsyǝ lǝ kato itǝ wǝ betidi ke lembobia , ka lemboto kɔti , ka lǝmbɔflɛ tsya .
Kedikɔ kamfo luudi mi kale , mimba ɛyɛ lǝ bofo kanɔ ǝsuǝ bálɔ mi bǝtsyǝ lǝ Onanto eto ǝsuǝale ǝsuǝ itǝ bofokǝtǝ lǝ nkpǝ bo buulǝkǝ bate lǝ lefe fɛfɛ ǝsuǝ .
Binyǝ disuǝyuǝ lǝ nyamfo ǝsuǝ , ite bǝ biunyǝ kanyi lǝ lefe kliminti ǝsuǝ ɛyɛ lǝ botokabe kpǝ ǝsuǝ tsya .
Nnya ni bǝ lǝ befi bato mi babe bǝ befo bɛnɔ sitinti . Fe kase baato sika sia laafo bobia kabe lǝ utee , nko ke bǝǝbǝ mi bofokanɔ bo lefo koya bonso sika kulaa tsya boto kabe lǝ ute ǝsuǝ , lǝ befi babe bǝ buutsyǝ itǝ lefe saa . Nyamfo ebutǝ Onanto atɛsǝ mi obesǝ mi kato ufi dibu utǝ mi lǝ diyi nǝ Yesu Kristo lɔɔbɔ ubǝ bǝnyǝ wǝ .
Ite bǝ biǝnyǝ wǝ tɔ binyǝ tsyaa , biala wǝ . Se bɛnnlɛ wǝ bunyǝ mɔmɔ tsyaa , béfo wǝ bɛnɔ nya mi disuǝyuǝnyǝnyǝ nso bulǝkǝ katɛyi .
Kase béfo wǝ bɛnɔ esoo , itǝ bǝ Onato ǝtǝ nkǝ mi kakla nyǝ nkpǝ .
Onanto eto bǝnyɛlǝkǝtidi ba lébe letsya itsyi lǝ kase Onanto lǝǝbǝ mi ǝtǝsa butǝǝ , átɔ bánɔ nya báfefe kekleke lǝ kase Onanto lǝǝbǝ mi bofo lǝ nkpǝ .
Báfefe bǝ lǝ bate itsyi lǝ lefe nǝ yuubǝ ku kase yǝǝbǝ bubǝ . Lefe nǝmfo ni lefe nǝ Kristo eto Lɛwɔnɔ nǝ nkpe lǝ mǝ ǝsuǝ nlɛ kɔni bote , kǝlǝkǝ kate kanyi ka Kristo ele bǝ unyǝ ku diyǝnde nǝ luutǝkǝ nnya kama .
Onanto ǝlǝkǝ óte bǝnyɛlǝkǝtidi bamfo nkǝ inni itǝ mǝ ǝsuǝ eto kutǝkǝ eso banlɛ keyifo , bomu itǝ mi . Bédi etiki betsyiko asa nnya mba nlɛ Ditiki Sɛɛ nǝmǝ letsya bobe kǝtǝ mi mɔmɔ ɛyɛ lǝ Lɛwɔnɔ Kɛnkɛ nǝ Onanto létsyese itsyi kato eto ǝsuǝale ǝsuǝ . Onanto eto batɔnkpe kulaa tsya ála kokoko bǝ eni lǝ bate lesaatsyuǝ itsyi lǝ asa nyamfo ǝsuǝ fɛ .
Nyaso bimuǝ ǝsuǝ bitsyǝ itǝ keyifo . Bimuǝ ǝsuǝ bitsyǝ kukɔnɔ lǝ bikabe kusu kekleke itǝ Onanto eto atsyɔkpokpo nnya wuutǝ mi lǝ lefe nǝ Yesu Kristo lɔɔbɔ bǝnyǝ .
Bitsyue Onanto eto ditiki koto nya biǝntǝ lǝ asa nnya díkǝnǝ mi kakpe lǝ abua ǝsuǝ kɔ , lǝ lefe nǝ Onanto eto ditiki dímankpako mi tɔɔ , lǝ isi eso mi ani mɔmɔ .
Bomuu , fe kase Onanto wǝ lékpadi mi nte kɛnkɛɛ , mi tsya tsyǝ kɛnkɛ lǝ lesa saa nǝ biuyifo ǝsuǝ .
Itsyise báwɔni bakpe lǝ Awɔnisa Kɛnkɛ ǝsuǝ bǝ Onanto átɛyi nkǝ , “ Biyifo kɛnkɛ , itsyise nyifo kɛnkɛ . ”
Biakpadi wǝ biǝ Boanto lǝ bɛlɛ ola boto kǝtǝ Onanto wǝ laambe utidi eto ǝnǝmi lǝ ɔlɛ lekpo bokpo ku utidi lǝ lesa nǝ utsyuǝ saa díyifo ǝsuǝ . Lǝ nyasoo , fe bafɔ lǝ kasɔ mfoo , bisiǝ mi nkpǝ fɛfɛ bifi dibu bitǝ Onanto .
Itsyise biyi kayo ka Onanto léfo lǝ mi disi fɛ úlǝkǝ mi utsyiko lǝ nkpǝsiǝsiǝ lǝmbǝ kutǝkǝ bo béfo bitsyiko lǝ mi banamǝ ɔflɔ . Inni lesa nǝ boofo bobiasǝ fe sika sia lee sika flubia seka .
Bomu iyifo Kristo eto kɔtɔ ko lefo koya , wǝ díyifo fe Lesamubi nǝ lebua saa lǝmbǝ lǝ ǝsuǝ , lékpa lɛflɔ kenke Onanto dífi útǝ kedi lǝ mi disi .
Onanto ǝlǝkǝ wǝ utsyǝ fɛ béyifo kawunsiǝ nya úlǝkǝ wǝ óte lǝ eyifɛfɛ nyamfo ǝsuǝ lǝ mi disi eso .
Nya ɛyɛ lǝ Kristo ǝmfo ǝsuǝ esoo , béfo Onanto bɛnɔ . Nya wǝ ni futsyǝ létakasǝ wǝ utsyiko ɔkɔmǝ úbǝ nkpǝ nya útǝ wǝ kedikɔ ka nkpe dibu kanso kenke . Lǝ nyamfo eso béfo Onanto bɛnɔ , nya bífi mi kusubebe bítǝkǝ lǝ wǝ ǝsuǝ .
Nya se bitsyue ɔnukualɛ ǝmǝ koto , ɛyɛ lǝ nnya ǝsuǝ békpasǝ mi ǝsuǝ biǝ biola mi bafokanɔfɔ tsyuǝ lǝ ɔnukualɛ ǝmǝ esoo , ele bǝ bela mi bǝtsyuǝ itsyi taa mi utu kǝmiǝ ke .
Onanto ǝtǝ mi nkpǝ fɔfɔ eto businkli kale . Inni utidi wǝ leekpe dísinkli óle mi , bomu nwǝ leenkpe kulefe léle mi ɛyɛ lǝ Onanto eto ditiki nǝ nsi nkpǝ lefe saa ǝsuǝ .
Itsyise Anantotiki átɛyi nkǝ , “ Betidi kenke te fe sefa seka . Nya mǝ kɔlɔkɔ kenke te fe sefa eto efukpokpo seka . Nya se efukpokpo laaylɔbe kalo kewui .
Fɛɛ Onanto eto ditiki te lefe saa . ” Ditiki nǝmfo ni Ditiki Sɛɛ nǝ bábe letsya bǝtǝ mi nɛ .
Nyaso bisinkli bɛyɛ asa bua saa eto okle buyifo . Bilǝkǝ mi ǝsuǝ bitsyiko lǝ sediatɛyitɛyi , ǝnǝmi ǝnǝmi eto nkpǝsiǝsiǝ , kutsyuǝsɛkpɔnkpɔ , ku utidi eto diyebiasǝbiasǝ ǝsuǝ .
Bela Onanto eto ditiki tinti nǝmǝ fe kase bebisambi laala mmintu kekleke bǝ lǝ bebe bekpe lǝ mi bofo kanɔ ǝsuǝ fe kase Onanto laala .
Itsyise Anantotiki átɛyi nkǝ , “ Mi kosate ebunyǝ kase Bonamute nkpe kafo ɛkpɛ . ”
Bibǝ Bonamute ɔflɔ . Wǝ ni nkpǝ eto leba nǝ batonto lɛni bǝ dimbǝ kulesa nti , fɛɛ Onanto ǝlǝkǝ ni utsyǝ nkǝ lefo koya tinti lǝ wǝ ǝnǝmi .
Mi tsya eyifo fe aba nnya nkpe nkpǝ , nyaso bifi mi ǝsuǝ bitǝ Onanto lǝ oto lɛwɔnɔ eto diyo . Diyo nǝmfo kafo biɔkɛ fe besumunyǝ kɛnkɛ , nya biɔyɛ lǝ Yesu Kristo ǝsuǝ bitǝ Onanto Lɛwɔnɔ eto kedi ka lɔɔkɛ wǝ ɔkɔɛ .
Itsyise Awɔnisa Kɛnkɛ eto Kukue átɛyi nkǝ , “ Nlǝkǝ leba nǝ lefo koya , nya mimfi ni míntǝkǝ lǝ Sion eto diyo eto kaka nso bofe . Nya utsyuǝ saa wǝ loofo wǝ ɔnɔɔ , wembudi kofani kulefe . ”
Nya leba nǝmfo áfo koya tinti lǝ mimba lefo wǝ bɛnɔ ɔflɔ , nya lǝ mba dímamfo wǝ banɔ ɔflɔɔ , ele bǝ bate bǝnkǝ , diyifo “ Leba nǝ batonto lɛni bǝ dimbǝ kɔnɔ , fɛɛ ni bomu díbǝ léfiani leba nǝ léfo koya lenso kenke nɛ . ”
Nya Awɔnisa Kɛnkɛ eto Kukue eto lekpa ditsyuǝ tsya átɛyi nkǝ , “ Diyifo leba nǝ luutǝ betidi tusǝ , lǝ ni bedu banɔ . ” Bétusǝ lǝ ni itsyise bámfo Ditiki Sɛɛ nǝmǝ bánɔ . Nko ini Onanto eto Ditiki Sɛɛ nǝ ɔ́tɛyi útsyǝ nkǝ yuubǝ itǝ mǝ nɛ .
Fɛɛ mii , biyifo betidi ba Onanto dílǝkǝ utsyǝ fe besumunyǝ ba laatɛsɛ wǝ wǝ ni oka , ku kusǝ kenke ko bákpo atsyɔ , Onanto eto betidi ba bǝlǝkǝ bǝtsyǝ bǝ babe Onanto eto eyifosa kplɛ nyamǝ letsya . Nya ókpadi mi utsyiko lǝ ketuntu kamǝ kǝmiǝ óboko wǝ diyǝnde kplɛ nǝmǝ ǝsuǝ .
Lefe ditsyuǝ nǝ léfee , bíenyifo Onanto eto betidi fɛ mɔmɔɔ , biyifo wǝ betidi . Fɛ lefe nǝ léfe mǝǝ , báante Onanto eto kaminsǝnyǝnyǝ fɛ mɔɔ , biofo wǝ kaminsǝnyǝnyǝ .
Mɔ balala , nlɛ mi kɔlɛ bɔlɛ fe mba ni bafɔ ku mba nyɛ kusu lǝ kawunsiǝ kamfo minkǝ , bilǝkǝ ǝsuǝ bitsyiko lǝ etidisuǝ eto alasa bua nnya nlɛ lema bɔkpɔnko mi lefe saa ǝsuǝ .
Bisiǝ nkpǝ sɛɛ lǝ bamamonyǝ ba nti benkpe bǝ lǝ bédi etiki bua lǝ mi ǝsuǝ bǝ biyifo babuayifo tsyaa , kamaa , lǝ bǝbǝ bǝnyǝ bǝtsyǝ lekpo kasɛɛ ka bíyifo bítsyǝ itǝ lǝ batɛsǝ Onanto lǝ wǝ Lekpoyi Fɛfɛ nǝmǝ .
Lǝ Bonamute ǝmǝ esoo , bebokosǝ ǝsuǝ kasɔ bitǝ betidi eto aba saa ke bǝtsyǝ lǝ kɔfi ǝsuǝ ku Romafɔ eto Okankplɛ wǝ ni uninǝ kenke ,
ku aba eto bǝnyɛsiǝ ba útǝ ǝsuǝale nkǝ bǝnǝ babuayifo koto nya lǝ batɛsǝ betidi ba leeyifo kasɛɛ tsya .
Itsyise Onanto aala nkǝ biti mba ini ebukitiki ete beedi eto nyɛ lǝ asa sɛɛ nya bieyifo eso .
Bisiǝ nkpǝ fe betidi ba nsi lǝ mi ǝsuǝ ǝsuǝ . Fɛɛ biemfi mi ǝsuǝ ǝsuǝ busiǝ bomfo biyifo asa bua . Bomu bisiǝ nkpǝ fe Onanto eto ndomufɔ seka .
Bitǝ utidi saa dibu . Bela mi bafokanɔfɔ tsyuǝ . Bete Onanto sikpi . Nya lǝ bitǝ Okankplɛ tsya dibu .
Mimba ni beyifoyifoo , bebokosǝ mi ǝsuǝ kasɔ bitǝ mi banamute lǝ bibu mǝ tsya . Nya inni banamute ba nkpe kafo ɛkpɛ nya baala mi ete , bomu mba leeyifo mi disiale tsya .
Lǝ utsyuǝ lǝ kanyi bunyǝ lǝ kusu ko dimantsyɛ ǝsuǝ fɛ ini lǝ Onanto eto disi eso uńyǝ keklekee , Onanto ebokpo wǝ atsyɔ .
Lǝ bíyifo kabua nya lǝ nnya eso bǝnǝ mi kotoo , nte atɛsǝ nnya biunyǝ lǝ nnya ǝsuǝ ? Fɛɛ lǝ bíyifo kasɛɛ nya bínyǝ kanyi lǝ ke buyifo esuǝǝ , Onanto ebokpo mi atsyɔ lǝ nnya disi .
Nya nyamfo ni nnya Onanto lela nkǝ bikeyifo nɛ . Itsyise Kristo kosate ǝnyǝ kanyi lǝ mi disi nya óte mi nkǝ bɛyɛ lǝ wǝ kayɛkɔ .
“ Wényifo lebua saa , nya wántɛyi sedia saa tsya . ”
Se báka wǝǝ , wánka kuutsyuǝ saa lǝ nnya kɛnyɛ . Se báte wǝ ohiã wénkudi wǝ balo saa . Bomu úfi lesa saa útǝ Onanto wǝ laakpo lekpo lǝ kusu ǝsuǝ .
Kristo kosate léfo bo abua útsyi , úsu úkpe lǝ uyikabie ǝsuǝ . Úyifo nyamfo nko bǝ lǝ bɔbɔ butsyi lǝ bo abua ǝsuǝ lǝ busiǝ nkpǝ butǝ kasɛyifoyifo . Úfi afabe nnya ófo ótsya mi bufi .
Lǝ ɔnukualɛ ǝsuǝǝ , kɔɔ bíyifo fe basamu ba lénya kusu . Fɛɛ mɔmɔɔ , Onanto ákpa mi óboko bǝ bitǝkǝko nwǝ laayɛnko mi ku nwǝ laase mi ɔflɔ .
Nya mi besio tsyaa , nko ele bǝ bebokosǝ mi ǝsuǝ kasɔ bitǝ mi bese . Nyamfo luutǝ bǝ lǝ mǝ utsyuǝ mámfo ɔ́nɔ tsyaa , wuufi wǝ ǝsuǝ utǝ Onanto ɛyɛ lǝ fǝ ditsyǝbi sɛɛ nǝmǝ eso . Nya inni bǝ ele bǝ bɛtɛyi mǝ kulesa kulaa tsya .
Bomu mǝ kosate ebunyǝ kase mi ditsyǝbi lekpa nya bébokosǝ ǝsuǝ kasɔ .
Biǝnlǝkǝ mi bɔnɔbobe bete lǝ asa nnya biakpe nye kase biakle esi nye atsyabi nnya biakpe kefi kalɔkɔsǝ ǝsuǝ .
Bomuu , bɛlɔkɔsǝ lɛwɔnɔ nǝ nkpe lǝ mi ǝsuǝ ku alɔkɔsǝsa nnya luutǝ bǝ ditsyǝ kpoo nya diyuǝ buɛɛ tsya . Kɔlɔkɔ komfo ambia kulefe nya kofo koya tinti lǝ Onanto eto ǝnǝmi .
Nkomǝ seka besio kɛnkɛ ba dísiǝ kɔ , ba dífi mǝ ǝsuǝ bǝtǝkǝ lǝ Onanto ǝsuǝǝ , lébokosǝ mǝ ǝsuǝ kasɔ bǝtǝ mǝ bese nnya iyifo kɔlɔkɔ itǝ mǝ nɛ .
Nko ke Sara tsya dítsyue Abraham koto nya ókpo wǝ nkǝ , “ Mɔ onamute . ” Mi tsya afiani Sara ǝmfo eto bebisiobi lǝ biyifo asa sɛɛ , nya sikpi laanlɛ mi lǝ kulesa saa ǝsuǝ .
Nko ke ini itǝ mi bese tsya nɛ , bitǝ lǝ asakasɔnɔnɔ lǝ ɛkɛ lǝ mi ku mi bǝsiǝ nti , binyǝ mǝ fe mba lǝmbǝ ǝsuǝale fe mi . Bitǝ mǝ dibu itsyise mi ku mǝ ta Onanto léfo utǝ nkǝ bibǝ bisiǝ nkpǝ lǝ binyǝ nkpǝ manlo . Lǝ biyifo nkoo , kulesa embuti mi olatoto kusu lǝ Onanto ɔflɔ .
Lǝ kalosǝkɔɔ , bitǝ lǝ mimblɛ eto nsusu lǝ buyifo bɔni , utidi eto asa lǝ ɛlɛ mi kaminsǝ , bela bǝtsyuǝ fe bayimi , biyifo kafoɛkpɛ nya lǝ bebokosǝ ǝsuǝ kasɔ bitǝ bǝtsyuǝ .
Biemfi lebua befo lebua kayo , nye bukudi lǝ bukidi eto kɛnyɛ . Bomu bɛlɛ Onanto lekpakpa lǝ utǝ mǝ atsyɔkpokpo , itsyise nyamfo Onanto ditsyǝ kɛnyɛ nkǝ bibǝ bɛkɛ se ókpadi mi nɛ .
Fe kase Awɔnisa Kɛnkɛ eto Kukue lɛtɛyii , “ Utsyuǝ saa ke lela nkǝ wǝǝsiǝ nkpǝ lǝ unyǝ mu kamini , nya lǝ usiǝ nkpǝ kɛntsyɛɛ , wǝǝntǝ lǝ ditiki bua saa lǝ lɛbɔ itsyi lǝ wǝ kɛnyɛ nya yanle bǝ ɔtɛyi sidia tsya .
Ele bǝ ɔyɛ lebua buyifo lǝ uyifo kasɛɛ , nya lǝ ɔbɛbɛ diyuǝ ku wǝ utu kenke .
Itsyise Bonamute ǝǝtǝkǝ ǝnǝ lǝ mba leeyifo kasɛɛ ǝsuǝ , nya woanɔ mǝ olatoto . Fɛɛ mba ni babuayifoo , waataka kǝńyǝ lǝ mǝ ǝsuǝ . ”
Lǝ biakplatsya keyifo kasɛɛ , owoe lookpe mi bulǝ ?
Fɛɛ lǝ efe bǝ nyǝ kanyi lǝ kasɛɛ ka feyifo eto disi esoo , nyǝ disuǝyuǝ lǝ nnya ǝsuǝ . Biante mǝ sikpi , nya biǝntǝ kulesa lǝ ilǝ mi .
Bomu bifi dibu bitǝ Kristo lǝ mi akɔɛsi lǝ bitǝ wǝ dibu fe mi Onamute . Nya biofo mi ǝsuǝ kɛnyɛ bulǝkǝ kate utsyuǝ saa wǝ lela nkǝ woanɔ itsyiko lǝ kusubebe ko ǝsuǝ benkpe . Nya lǝ biyifo nko ku disuǝtsyǝ ku ǝsuǝ kasɔ bokosǝbokosǝ .
Biyifo nnya ku utu wuee , bǝ lǝ utsyuǝ aka mi lǝ nkpǝ sɛɛ bo binsi lǝ Kristo esoo , lǝ kofani lǝ kɔlɛ mǝ lǝ nnya bátɛyi ǝsuǝ .
Itsyise ɛlɛkɛ eso bǝ nyǝ kanyi lǝ kasɛɛ ka feeyifo eso lǝ nyamfo eyifo Onanto eto lelabi , enso bǝ lǝ kabua eso .
Itsyise Kristo wǝ ni ɔsɛɛ , ékpe lǝ betidi ba ni babuayifo eto disi dikpe lɛnwɛ itǝ lefe nǝ kenke , bǝ lǝ ofó bo bokpa kesuko Onanto ɔflɔ . Bálo wǝ lǝ ǝsuǝ eto sinǝ ǝsuǝ , fɛɛ Onanto lǝ Lɛwɔnɔ ǝsuǝ átakasǝ wǝ úbǝ nkpǝ .
Nya lǝ Lɛwɔnɔ ǝsuǝǝ , úsu óbé Onanto eto ditiki nǝmǝ letsya útǝ bekpenkpe ba béti bákpe lǝ edi kafo mfó .
Mbamfó ni betidi ba dímentsyue Onanto eto kɔlɛ koto lǝ lefe nǝ ɔkɛ dibusǝ utǝ mǝ lǝ lefe nǝ Noa díkawe wǝ ɔklɔ kplɛ ǝmǝ nɛ . Betidi esiani ba ni mflamfla ba dídufǝ lǝ ɔklɔ ǝmǝ kafoo , mǝ báfo lǝ nkpǝ se ntu bomǝ díyi nɛ .
Nyamfo eyifo ditsyǝbi nǝ nlɛ bo bote kase ntuflǝsǝflǝsǝ eto lekpa lekateko ntuyiyi bomfóo , mɔmɔ laafo bo lǝ nkpǝ . Yenyifo ǝsuǝ eto sinǝ eto keni buflǝ kewui bomuu , iyifo kɛnyɛklekle ku Onanto , kɛnyɛklekle ka lekpa nya ketsyi taa bo akɔɛsi kǝmiǝ ke . Onanto aafo bo lǝ nkpǝ ɛyɛ lǝ Yesu Kristo eto botaka ketsyi ɔkɔmǝ kǝbǝ nkpǝ ǝsuǝ eso .
Kristo ǝmfo ni nwǝ dísu kato nya unsi lǝ Onanto eto sediani , wǝ nlɛ seka budi lǝ Onanto eto batɔnkpe kenke ku kato eto bǝsuǝalenyǝ ku ǝsuǝale nnya nkpe kenke ǝsuǝ .
Nyaso se Kristo dínyǝ kanyi lǝ sinǝ ǝsuǝ esoo , mi tsya fi wǝ nsusu bomfo ke eto okle bekpé mi ǝsuǝ nkɛale , itsyise utsyuǝ saa ke lǝǝnyǝ kanyi lǝ ǝsuǝ eto sinǝ ǝsuǝǝ , ensifi ǝsuǝ kakpé lebuayifoyifo ǝsuǝ .
Lǝ nyaso idu mɔmɔ ɛntɔɔ , bisiǝ mi nkpǝ fɛfɛ lǝ Onanto eto lelabi ǝsuǝ , inni lǝ nnya laalɛ utidi ɔkuɛ ǝsuǝ .
Kɔɔ bísiǝ nkpǝ bíyifo asa fe bamamonyǝ ɛklɛ tinti . Nkpe bo bísiǝ lǝ lefe nǝmfó áyɛ lǝ setsyetɔ eto nkpǝsiǝsiǝ , ǝsuǝ eto sinǝ eto nkpǝsiǝsiǝ , sitekpe , sidikpũũ , budi ku bunǝ eto ake eti susu ku sifiǝsumu eto eyifosa ǝsuǝ .
Nya se biensiankɔ ani ku mǝ keyifo mǝ eyifosa kpǝ nnya lǝmbǝ kasɔnɔnɔ esoo , yeeyifo mǝ yanii nya baaka mi .
Fɛɛ yuubǝ ibǝ bǝ buulǝkǝ mǝ ǝsuǝ kɛnyɛ lǝ Onanto wǝ lookponko mba nsi nkpǝ ku bekpenkpe akpo .
Nyamfo eso Kristo ábe Ditiki Sɛɛ nǝmǝ letsya bǝtǝ bekpenkpe tsya , ite bǝ Onanto ákponko mǝ lekpo fe kase baakponko utidinini saa lekpo tsyaa , bǝ lǝ lɛwɔnɔ ǝsuǝǝ , lǝ bǝsiǝ nkpǝ fe kase Onanto nsi seka .
Asa nnya kenke eto kalosǝkɔ boyo elo . Nyaso bińyǝ bikabe kusu lǝ bɛlɛ ǝsuǝ kukɔnɔ , bǝ lǝ befo ola boto .
Fɛɛ nnya nso bofe enso kenke ni bǝ bikala bǝtsyuǝ kafo faa . Itsyise lelabi ǝǝtǝkǝ ɔyimitsyuǝ eto kabua kpǝ ka uyifo kato .
Befo mi bayimitsyuǝ kafo faa , bɔwɔnɔnɔ saa mankɛ .
Mi nti eto utsyuǝ saa áfo ǝtǝsa ate ate itsyi lǝ Onanto ɔflɔ . Nya fe unyɛsiǝ sɛɛ saa wǝ laalɛ ǝtǝsa ate ate nyamfo ola kǝtǝ Onantoo , biyifo ǝtǝsa nyamfo eto keyifo , bǝ lǝ ibǝ kutǝkǝ itǝ mi bǝtsyuǝ .
Lǝ utsyuǝ lɛ Anantotiki budii , udi nnya fe kase Onanto dítǝ wǝ nkǝ udi nnya utǝ betidi . Nya lǝ utsyuǝ lɛ kesumu eto keyifoo , uyifo ke ku ǝsuǝale nnya Onanto dífi útǝ wǝ nkǝ uyifo ke ǝsuǝ , itǝ lǝ befi atɛsǝ bǝtǝ Onanto lefe saa ɛyɛ lǝ Yesu Kristo , wǝ eto ale ni diyǝnde ku ǝsuǝalǝ idu manlo isu manlo . Ibǝ itǝ .
Mɔ bayimi lala , kase banlɛ mi boto kabe bɛnlɛ kanyi bunyǝ keklekee , yenyifo mi naa bǝnkǝ lesa nǝ bɛnnlɛ kusi bobe kǝtǝǝ , mǝǝmbǝ tɔ lǝ kutsyuǝ saa ǝsuǝ inyǝ .
Bomu lǝ nyamfo esoo , binyǝ disuǝnyuǝ bǝ mi tsya lɛ kanyi bunyǝ fe Kristo ke seka , bǝ lǝ ɔbɔ lǝ wǝ diyǝnde ǝsuǝǝ , mi tsya ebofo disuǝnyuǝ bunyǝ kato keyuluu .
Binyǝ disuǝnyuǝ lǝ betidi áka mi se bintǝkǝko Kristo eso . Itsyise diyǝnde eto Lɛwɔnɔ nǝ ni Onanto eto Lɛwɔnɔ siko mi .
Lǝ mi utsyuǝ ǝǝnyǝ kanyii , yenyifo bǝ uyifo uwudifɔ , uyu , obuayifo , nye nwǝ laakpe ditiki nǝ dimanle wǝ kɛnyɛ eso .
Fɛɛ lǝ biǝnyǝ kanyi lǝ mi bafokanɔfɔ esoo , biǝntǝ lǝ ɛlɛ mi kofani . Bomu bǝsɔ Onanto ani bǝ Kristo eto diye teke fǝ lǝ ǝsuǝ .
Lefe nǝmǝ eboyo elo bǝ betsyiko lekpokponkpo nǝmǝ kasɔ , nya Onanto eto betidi ǝsuǝ yuutsyǝ kasɔ itsyiko . Lǝ betsyiko kasɔ itsyi lǝ bo ǝsuǝǝ , ntsyǝ yuutsyǝ itǝ mba dímamfo Onanto eto Ditiki Sɛɛ nǝmǝ banɔ ?
Bawɔni bakpe lǝ Awɔnisa Kɛnkɛ eto Kukue bǝnkǝ , “ Lǝ ite mǝǝ , bǝ yɔɔkɛ ale fɛ betidi sɛɛ lǝ bǝnyǝ bofoo , ntsyǝ yuutsyǝ itǝ babuayifo ba dímamfo banɔ ? ”
Lǝ nyasoo , mba lǝǝnyǝ kanyi ka diyifo Onanto eto lelabii , lǝ mǝ asa sɛɛ buyifo ǝsuǝǝ , lǝ befi mǝ ǝsuǝ bakpe lǝ nwǝ díyifo mǝ lǝ kɔni kenke , nwǝ leeyifo lefe saa lǝ wǝ kɛnyɛtsyǝtsyǝ ǝsuǝ .
Mɔ kosate nwǝ ni bafokanɔfɔ eto uninǝ lǝ mi ntii , nla miǝ maalɛ bafokanɔfɔ eto beninǝ ba nkpe mi lenti kɔlɛ . Mɔ kosate ǝnyǝ kase Kristo dínyǝ kanyi , nya lǝ bǝlǝkǝ wǝ batee , muunyǝ kedikɔ lǝ wǝ diyǝnde nǝmǝ kǝmiǝ . Nla miǝ maatɛyi mi minkɛ ,
bɛlɛ Onanto eto bafokanɔfɔ eto ditsyukpa nǝ béfi bákpe mi lǝ kɔni bǝ bebe ola ku kafo faa , fe kase Onanto lɛtɔ utsyiko mi ɔflɔ . Bienyifo keyifo kamfo bǝ lǝ bifi bɛbɛbɛ kutǝkǝ ko dimǝnńyǝ itǝ , bomu biyifo ke ku kesumu seka .
Bienyifo ke bidi sɛkplɛ lǝ mba béfi bákpe mi kalɔ ǝsuǝ , bomu bete ditsyǝbi sɛɛ itǝ basamu eto etsyukpa nnya nkpe mi kalɔ .
Nya lefe nǝ Kristo , Nwǝ Laayɛnko Basamu eto Uninǝ Kenke luubǝǝ , lǝ uti mi lekankpakpa kosate nǝmǝ , nǝ ni nǝ laambia kulefe .
Nko ke ini itǝ mi lekososa tsya nɛ , bǝ bebokosǝ ǝsuǝ kasɔ bitǝ bafokanɔfɔ ninǝ ba eto kalɔ benkpe . Mimblɛ kenke bebokosǝ ǝsuǝ kasɔ bitǝ bǝtsyuǝ lǝ mi eyifosa ǝsuǝ . Itsyise Awɔnisa Kɛnkɛ eto Kukue lɛ bɔtɛyi nkǝ , “ Onanto ǝǝńyǝ lǝ mba laabesǝ ǝsuǝ kato ǝsuǝ , fɛɛ woawunsǝko mba laabokosǝ mǝ ǝsuǝ kasɔ . ”
Nyaso beboksǝ mi ǝsuǝ kasɔ bɛkɛ lǝ Onanto eto kɔni kekleke komǝ kalɔ , bǝ lǝ obesǝ mi kato lǝ wǝ lefe sɛɛ ǝsuǝ .
Bifi mi asa nnya kenke laakpé mi bulǝ bekpe lǝ Onanto eto ani , itsyise wǝ laalɛ mi ola .
Bitǝkǝ ǝnǝ , bisiǝ bikabe kusu . Mi olo Obonsam lɛ botsyilama kafa , kato ɔkɔɛ fe tsyata , nya ɔnlɛ utidi bɔbɛbɛ nkǝ lǝ usǝnsǝ ɔyimi .
Bifi bofokanɔ kekleke bińyǝ lǝ wǝ ǝsuǝ , se binyi biǝ mi bayimi bafokanɔfɔ lǝ kawunsiǝ kenke tsya kpé lǝ kanyinyǝnyǝ kamfo ke eto okle ǝsuǝ .
Fɛ lǝ binyǝ kanyi kamfo itǝ lefe kliminti kamaa , Onanto , nwǝ eto lefonǝ lǝmbǝ kalokɔ , wǝǝ lékpadi mi nkǝ bibǝ binyǝ kedikɔ lǝ wǝ diyǝnde manlo nǝ diyifo lɔni ku Kristoo , wǝ kosate ǝbɔflɔsǝ mi , okpe mi nkǝ ale lǝ binyǝ kekleke .
Wǝ ni ǝsuǝale idu manlo isu manlo . Ibǝ itǝ .
Nlɛ kukue kliminti komfo bɔwɔni kǝtǝ mi ɛyɛ lǝ Silvano wǝ mimfi fe ɔyimi wǝ lefo ɔnɔ ǝsuǝ . Nla miǝ maakpe mi nkɛale ku nnya mɔ kosate dínyǝ miǝ Onanto eto lefonǝ kosate nǝmǝ ni nǝmfo . Nyaso bińyǝ kekleke lǝ nnya ǝsuǝ .
Mi bafokanɔfɔ tsyuǝ ba tsya Onanto dílǝkǝ lǝ Babilonia eto kasɔ ku mɔ ubi Marko bǝ bǝǝsiǝsǝ mi o-o .
Bɛbuta bǝtsyuǝ lǝ bisiǝsǝ bǝtsyuǝ ku bafokanɔfɔ eto lelabi . Diyuǝsǝ lǝ disiǝko mimblɛ ba kenke diyifo bani ku Kristo .
Mɔ , Simon Petro , wǝ ni Yesu Kristo eto uyifoyifo ku ɔtɔnkpe , mɔ ni nwǝ nlɛ kukue komfo bɔwɔni kǝtǝ mimba ɛyɛ lǝ Onanto ku Ofomfokǝtǝ Yesu Kristo eto kasɛyifoyifo ǝsuǝǝ , dítǝ bínyǝ bofokanɔ bo lefo koya fe bo bole bomfo eto okle .
Onanto lǝ usi unǝ mi kafo eso mmǝ , nya lǝ utǝ mi diyuǝ kpǝ ɛyɛ lǝ mi Onanto ǝmǝ ku Bonamute Yesu eto bote ǝsuǝ eso .
Onanto éfi wǝ kosate eto ǝsuǝale útǝ bo lesa saa nǝ loofe itǝ bo faa lǝ bo nkpǝ ǝsuǝ , bǝ lǝ bofó nkpǝ busiǝ fe bafokanɔfɔ . Úyifo nyamfo itsyise buyi wǝ nwǝ lékpadi bo nkǝ bunyǝ kedikɔ lǝ wǝ kosate eto diyǝnde ku kasɛɛ kǝmiǝ .
Onanto áyɛ lǝ kusu komfo ǝsuǝ útǝ bo ǝtǝsa kpaa nnya lefo koya , nnya eto kɛnyɛ útsyǝ bo , bǝ lǝ bofó bɔyɛ lǝ ǝtǝsa nyamfo ǝsuǝ bulǝkǝ bo ǝsuǝ butsyiko lǝ asa bua nnya laalɛ utidi ɔkɔɛ kabiasɛ wǝ lǝ kawunsiǝ kamfo ǝsuǝ . Bǝ ɛyɛ lǝ nnya ǝsuǝǝ , lǝ bubǝ bofiani mba luunyǝ kedikɔ lǝ Onanto eto ditsyǝbi nǝmǝ kǝmiǝ .
Lǝ nsusu sɛɛ bomfo ǝsuǝ esoo , bekpe otsyekle saa biofó lǝ bifi kasɛyifoyifo bɛwunsǝko ku mi bofokanɔ . Nya lǝ bifi kobetete bɛkɔ lǝ kasɛyifoyifo ǝsuǝ .
Nya lǝ bifi ǝsuǝkatotǝkǝtǝkǝ bɛwunsǝko kobetete , lǝ bifi utukpekpe bɛwunsǝko ǝsuǝkatotǝkǝtǝkǝ , lǝ bifi Onanto sikpitete bɛwunsǝko utukpekpe .
Sɛyimila wunsǝko Onanto sikpitete , nya lǝ lelabi lǝ lɛwunsǝko sɛyimila .
Ǝtsyǝbi nyamfo lefe itǝ mi nɛ nya lǝ nyamblɛ kenke aka mi kɔni nya yefo disiǝ isiǝ lǝ mii , yuutǝ mi eyifosa ebokpa wuee , nya yɔɔbɔ kutǝkǝ se binyi Bonamute Yesu Kristo eso .
Nya lǝ utsyuǝ ǝmbǝ ditsyǝbi nǝmfoo , nyalɛ utidi ǝmfo ǝnnyǝ asa kukɔnɔ , eso weemunyǝ asa lǝ katsyontsyokɔ . Itǝ bǝ ótasuǝ nkǝ Onanto ǝflǝ abua nnya úyifo kɔ bewui .
Nyaso , mɔ bayimi , bekplatsya lǝ bińyǝ kekleke eso kɔ , itǝ lǝ Onanto eto bokpadi bo ókpadi mi nya úlǝkǝ mii , menyifo ebimbale , nya lǝ biyifo nkoo , nyafɛ biemubǝ kama lǝ mi bofokanɔ ǝsuǝ nɛ .
Lǝ biyifo nkoo , biunyǝ kusu wuee bidufǝ Bonamute ku Ofomfokǝtǝ Yesu Kristo eto seka kedikɔ manlo siamǝ ǝsuǝ .
Ite bǝ bíyi nyamfo koko nya bíkabɔ keyudu lǝ mi bofokanɔ ǝsuǝ tsyaa , nyifo nnya minkǝ muukaklomasǝ mi asa nyamfo lefe saa .
Nya se minsi minkpe nkpǝ koo , yɔɔlɛkɛ bǝ nkaklomasǝ mi asa nyamfo nya lǝ nkasanklisǝ mi lǝ nnya ǝsuǝ .
Nyi minkǝ ibu sɛkɛ lǝ mbɔ lǝ ǝsuǝ eto sinǝ siamfo ǝsuǝ fe kase Bonamute Yesu Kristo lɛtɛyi mɛ okpasǝ .
Mɔɔbɛbɛ kusu saa ko ǝsuǝ biokakloma asa nyamfo lefe saa lǝ mɔ ukpǝ kama ntsyǝ .
Etiki nnya bɔ́tɛyi mi itsyi lǝ Bonamute Yesu Kristo eto businkli kǝbǝ lǝ ǝsuǝale kplɛ ǝsuǝǝ , menyifo etiki woenwoe . Bo kosate dínyǝ wǝ ku bo ǝnǝmi lǝ wǝ sɛkplɛ ǝsuǝ .
Búńyǝ mfó lǝ lefe nǝ Anto Onanto dífi dibu ku diyǝnde útǝ wǝ . Nya ɔkɔɛ lɛbɔ útsyi diyǝnde kenke eto Onanto ɔflɔ nlɛ bɔtɛyi nkǝ , “ Nyǝ nwǝmfo ni mɔ ubi lala , wǝ ǝsuǝ mǝǝnyǝ disuǝyuǝ nɛ . ”
Bo kosate lɛnɔ ɔkɔɛ ǝmfo lɛbɔ utsyi kato , lǝ lefe nǝ bɔ́kɛ lǝ wǝ ɔflɔ lǝ kɔtini kɛnkɛ komǝ ǝsuǝ .
Nyamfo eso busi bófo Onanto eto bǝnyɛlǝkǝtidi eto etiki nnya bábe letsya bǝtsyǝ enso nɛ . Bekplatsya lǝ bɛlɛ letsyabebe nǝmǝ fe okandiɛ wǝ nlɛ buyǝnde lǝ ketuntu ǝsuǝ , isu ese lǝ kolensiǝnto ko kalesiǝsiǝ eto sefandebi luubɛ siyǝnde lǝ mi ketu kǝmiǝ .
Lesa nǝ lefe ele bǝ binyǝ bitsyǝ lekpo ni bǝnkǝ , kuutsyuǝ saa antaka mmǝ ete ulǝkǝ Onanto eto katɛyikǝtsyǝ ka nkpe lǝ Awɔnisa Kɛnkɛ ǝsuǝ kasɔ lǝ wǝ kosate eto kobetete ǝsuǝ .
Itsyise Onanto eto katɛyikǝtsyǝ eto ditiki saa méntsyi lǝ utidi kuutsyuǝ eto lelabi ǝsuǝ díbǝ . Bomu Onanto eto Lɛwɔnɔ Kɛnkɛ lɛyɛ lǝ betidi ǝsuǝ bátɛyi kɛnyɛ ka ditsyi Onanto ɔflɔ kǝbǝ bǝtsyǝ .
Fe kase bidiabidia eto bǝnyɛlǝkǝtidi lɛkɛ lǝ betidi nti kɔɔ , nko ke bidiabidia eto bateasa lɔɔbɔ bakɛ mi lenti nɛ . Bɔɔyɛ lǝ awɛsu bate bidiabidia eto asa nnya laabiasǝ betidi eto bofokanɔ . Nya bɔɔni Bonamute wǝ dílǝkǝ mǝ kulaa tsya . Mǝ eyifosa nyamfo ebutǝ batsylɔsǝ ǝsuǝ mlǝ .
Betidi kpǝ ebutǝkǝko mǝ nkpǝ bua siǝsiǝ kama , nya lǝ bateasa eto eyifosa esoo , betidi ebɔtɛyi asa bua bǝńyǝ lǝ kɔnukualɛsu komǝ ǝsuǝ .
Se bateasa bamǝ dífi kǝnǝnsɛ bǝtǝkǝ lǝ atabi bɔbɛbɛ ǝsuǝ esoo , boowoe etiki nnya ni bidiabidia befi bǝnyǝ kutǝkǝ lǝ mi ǝsuǝ , Onanto ébolo mǝ dikpi koko , nya úkǝmuǝ utsyuǝ ǝsuǝ itǝ mǝ bɔtsylɔsǝ !
Onanto mémfi ɔ́tsyɛ wǝ batɔnkpe ba léta wǝ bebu . Bomu okpé mǝ lǝ amana óto mǝ ókpe lǝ ute kǝmiǝ lǝ kaka lena tũũ isu ese lefe nǝ okponko mǝ lekpo .
Nko ke Onanto dímǝnyǝ betidi ba dísiǝ nkpǝ kɔ lǝ kawunsiǝ kamfo ǝsuǝ kaminsǝ se báni nkpǝ sɛɛ busiɛ eso . Bǝntǝ Onanto dibu esoo , útǝ ɔsɔmi áni nya ntu díyi bófo kawunsiǝ kenke nya betidi lɛtsylɔ . Ini Noah wǝ lébe nkpǝ sɛɛ siǝsiǝ letsya útǝ betidi bamǝ ku bitidi ekuanse bamba ba Onanto dílǝkǝ hã díbu .
Onanto álo Sodom ku Gomora dikpi nya útǝ ute lɛtsylɔsǝ imǝnkplɛ inuǝ nyamfó kenke káfiani ntɔ , úfi óte lesa nǝ luutu betidi ba lɛni bǝ bembufi dibu bǝtǝ wǝ .
Onanto ǝlǝkǝ Lot wǝ ni utidi sɛɛ , nwǝ betidi bamfó eto nkpǝ bua siǝsiǝ díkelǝ lǝ lɛkɔɛsi .
Utidi sɛɛ ǝmfo ákɛ lǝ mǝ nti lefe saa . Ɔ́nɔ nnya kenke nlɛ bubǝ , nya únyǝ nnya ku wǝ ǝnǝmi tsya , itǝ bǝ betidi bamfó eto nkpǝ bua siǝsiǝ bomǝ ǝkǝlǝ wǝ tinti lǝ lɛkɔɛsi .
Nyamfo lɛ bote kase Boanto laafo betidi sɛɛ bulǝkǝ ketsyiko lǝ botokabe bo ǝsuǝ bankpe ku kase waalɔ babuayifo kǝtsyǝ itǝ lefe nǝ Lekpoyi Fɛfɛ looyo itǝ mǝ kotonǝnǝ .
Nya mba wuunǝ koto enso ni mba lǝǝtǝkǝko ǝsuǝ eto sinǝ biabia eto nkpǝsiasiǝ kama nya baani beentsyue Onanto eto afi koto . Bidiabidia eto bateasa bamfo kpé ale nya bembu kulesa ku diyǝnde eto ǝsuǝalǝ nnya nkpe kato bomuu , baaka mǝ kulaa tsya .
Fɛɛ Onanto eto batɔnkpe ba nkpe ǝsuǝalǝ nya bankpe kɛnyɛale banso bidiabidia eto bateasa bamfo kulaa tsya anla ǝsuǝale nnya nkpe kato kɛnyɛ , kaaka mǝ lǝ Boanto eto ǝnǝmi .
Betidi bamfo eto okle te fe bebutubuki ba lenyi kobe ba boofo bumuǝ kalo , nya bǝǝńyǝ lǝ lesa saa nǝ bannɔ kasɔ ǝsuǝ nya beedi etiki bua saa eto okle . Bɔɔtsylɔsǝ mǝ fe kase baalo bebutubuki seka .
Boonyǝ kanyi fe kase bǝtǝ betidi dínyǝ kanyi ke . Beedi nkpe keyifo lesa saa nǝ ke baala lǝ nkɔminti tsya itsyise beefi nnya fe lesa nǝ lookpe mǝ disuǝyuǝ . Beyifo mba leeyifo afanisa ku mba leeyifo asa nnya laannɔ bobe . Baakɔ ku mi mba nlɛ eyi budi nya bǝǝnyǝ disuǝyuǝ lǝ mǝ asa bua nnya beeyifo ǝsuǝ .
Bakpé disǝnkpo eto ǝnǝmi nya beeyifo lebua lefe saa nya yennlǝ mǝ . Baawɛ betidi ba eto bofokanɔ lǝmbǝ ale kakpe lǝ lebua ǝsuǝ . Mǝ ketu emmi kulefe . Onanto ékudi betidi bamfo sitinti !
Báyani kususɛ bǝtsyǝ nya bánya kusu ! Bǝǝtǝnko Onanto eto unyǝlǝkǝtidi Baalam wǝ ni Boer eto ubi eto ditsyǝbi kama . Waala atabi nnya wuunyǝ lǝ asa buayifoyifo ǝsuǝ .
Lǝ nyaso Onanto ǝyǝnki ókpe wǝ lǝ lebua nǝ úyifo ǝsuǝ . Wǝ Baalam kosate eto ɔflimu édi wǝ etiki lǝ utidi eto ɔkɔɛ ǝsuǝ nya úti wǝ kusu lǝ disibiabia eto asa nnya ɔnlɛ buyifo ǝsuǝ .
Betidi bamfo eyifo fe etubiǝ nnya lensianyifǝ ntu , fe asɔmiloku nnya ufiebi lekpa ɔnyɛko . Onanto ébu kǝsiǝkɔ utsyǝ mbamfo eto okle lǝ ketuntu tũũ kǝmiǝ .
Beedi etiki bimba kabesǝ ǝsuǝ kato . Nya beedi akɔɛntiki nnya laabiasǝ utidi ǝsuǝ , kawɛ mba nlɛ bɔbɔ lǝ betidi ba nsi nkpǝ bua ǝsuǝ eto nti kakpe .
Bidiabidia eto bateasa bamfo ǝǝtsyǝ mǝ kɛnyɛ bǝnkǝ bootǝ bǝnyǝ ǝsuǝ buusiǝ lǝ mǝ ǝsuǝ ǝsuǝ lǝ lefe nǝ eto lefe mǝ kosate nsi nkpǝ bo loobiasɛ mǝ bafiani ndomufɔ , itsyise lesa nǝ eto kalɔ fankpee , aafiani ni ndomunyǝ .
Lǝ bǝtsyuǝ ǝbǝ bate Bonamute Yesu Kristo wǝ ni Ofomfokǝtǝǝ , nya bǝnǝ mǝ ǝsuǝ bǝlǝkǝ lǝ asa nnya laanansǝ etidisuǝ lǝ kawunsiǝ kamfo , nya yanklɛ fɛ asa nyamǝ disinkli ibǝ imuǝ mǝ itǝkǝ mǝ katoo , bǝǝbǝ kǝsiǝ nkpǝ bo lǝ kalosǝkɔɔ , laabia kaso mbo bǝsiǝ kɔ .
Lǝ nnya ete betidi bamfo dímante kulesa itsyi lǝ nkpǝ sɛɛ siǝsiǝ eto kusu ǝsuǝǝ , eni ɛlɛkɛ itǝ mǝ , eso bǝ lǝ bate kusu sɛɛ komǝ fɛ lǝ besinkli lǝ kɔfi kɛnkɛ ko Onanto lékpe mǝ eto kama .
Lesa nǝ díbǝ mǝ lǝ ǝsuǝ ǝlǝkǝ ete wuee lesa nǝ akpa nyamfo nlɛ bɔtɛyi bǝ , “ Okpa esinkli ɔlɛ wǝ kala budi , ” nya “ Okplako wǝ bǝflǝsǝ ntu kukɔnɔ esinkli úsu ɔlɛ kota boke . ”
Mɔ bayimi lala , nyamfo ni kukue nuǝfǝ ko minlɛ bɔwɔni kǝtǝ mi nɛ . Lǝ ekue ǝnuǝ nyamfo ǝsuǝǝ , nkplatsya miǝ lǝ nsi nnǝ mi nsusu nsuko asa sɛɛ nyamfo ǝsuǝ lǝ ekpako mi wuee .
Nla miǝ lǝ nklomasǝ mi etiki nya Onanto eto bǝnyɛlǝkǝtidi kɛnkɛ lɛtɛyi lǝ lefe nǝ lefe mǝ , ku lesa nǝ batɔnkpe bamǝ lété mi itsyi lǝ Bonamute we ni Ofomfokǝtǝ ǝsuǝ .
Tutɛɛ , bitǝ lǝ ekpako mi wuee biǝ , lǝ eyi fɛfɛ nyamfo ǝsuǝǝ , betidi bǝtsyuǝ ebubǝ ba difi mǝ ǝsuǝ bǝtǝ mǝ ǝsuǝ eto sinǝ eto afanisa yifoyifo . Boomǝ mi .
Nya bɔɔtɔ mi bǝnkǝ , “ Nwǝ dítsyǝ kɛnyɛ nkǝ ɔlɛ bubǝ nkpǝ , sieti onkpe ? Itsyise idu lefe nǝ bo bana mǝ díkpe ibǝ ese mmi , nko ete asa nsi nte fe kase itsyǝ taa lefe nǝ Onato díyifo kawunsiǝ nɛ . ”
Beyi fɛ betsyǝ báni ɔnukualɛ mǝ bǝ etiki te Onanto didi nya úyifo kato ku kasɔ . Wǝ ke dítǝ kasɔ lɛbɔ ketsyi lǝ ntu ǝsuǝ nya kabɔ lǝ ntu ǝsuǝ kankpe .
Nya ɛyɛ lǝ ntuyiyi ǝsuǝ nya Onanto lɛtsylɔsǝ kawunsiǝ ka kɔ kenke .
Onanto eto ditiki nǝmǝ ke dimuǝ kato ku kasɔ kanlɛ nya ɔnlɛ ke bɔlɔ kǝtsyǝ itǝ ke botonsǝ . Ɔ́lɔ mǝ utsyǝ itǝ diyi nǝ wookponko betidi ba laante Onanto lekpo batsylɔsɛ mǝ .
Mɔ bayimi lala , bianta ǝsuǝ biǝnkǝ lǝ Onanto eto ǝnǝmii , letekɛkɛ saa ǝmbǝ lǝ diyi lɔni ku alɛ kɔkpi eto nti . Lǝ wǝ ɔflɔɔ , nyamblɛ akate iyifo ani .
Lǝ bǝtsyuǝ eto nsusu ǝsuǝǝ , Onanto annlɛ bɔkɔse lǝ kɛnyɛ ka utsyǝ ǝsuǝ . Inni nko ini . Bomu ɔlɛ ǝsuǝ butsyǝ ku mi itsyise waanla nkǝ batsylɔsǝ kuutsyuǝ saa . Fɛɛ ola nkǝ utsyuǝ saa tsyi ɔwuninsǝ lǝ ɔyɛ abua buyifo .
Fɛɛ Bonamute eto diyi nǝmǝ ebubǝ fe kase uyu lǝǝbǝ . Diyi nǝmfoo , lǝ ɔkɔɛ kɛnɛnɛnɛ eto bɔbɔ ketsyi kato ǝsuǝ asa nnya nkpe kato ebonya . Nya asa nnya nkpe kato kenke looto ɛtsylɔ nya asa nnya kenke nkpe lǝ kasɔ loonya .
Se asa nyamfo kenke loobia mmǝǝ , nte betidi ba eto okle ele bǝ bidi ? Ele bǝ bisiǝ nkpǝ bo diyifo kɛnkɛ lǝ bifi ǝsuǝ bitǝ Onanto .
Nya lǝ kase binsi bǝnlɛ kusu bobe itǝ Onanto eto diyi nǝmǝ bekplatsya lǝ dibǝ mlǝ . Diyi nǝmfoo , kato kenke looto katsylɔ , nya ute loolonsǝ kato eto ǝsuǝale kenke ebiasǝ .
Fɛɛ boo , buunyǝ bukabe kusu itǝ Onanto eto kɛnyɛ ka úsyǝ . Kato fɔfɔ ku kasɔ fɔfɔ ka luubǝ kaka kasɛyifoyifo sɔ̃ɔ̃ lɔɔkɛ mfó kenke .
Nyaso , mɔ bayimi , se bífi mi kusubebe kenke bítǝkǝ lǝ diyi nǝmǝ ǝsuǝ esoo , bekplatsya lǝ biyifo mi ǝsuǝ kɛnkɛ , kabua saa mankɛ lǝ mi ǝsuǝ lǝ Onanto eto ǝnǝmi , lǝ bɛkɛ lɛ diyuǝ ǝsuǝ ku wǝ .
Ele bǝ bifi kase Bonamute dífi dibusǝ útǝǝ , fe kusu ko útǝ mi nkǝ lǝ bafo mi lǝ binyǝ bulǝkǝ fe kase bo ɔyimi lala Paulo lɛwɔni útǝ mi ɛyɛ lǝ kobe ko Onanto dítǝ wǝ ǝsuǝ .
Nyamfo ni lesa nǝ waatɛyi lǝ wǝ ekue nnya kenke waawɔni katsyese mi lǝ etiki nyamfo ǝsuǝ nɛ . Asa ǝtsyuǝ nnya waawɔni katsyese kpé ale nyaso betidi ba lenyi ku mba lǝnńyǝ kekleke lǝ mǝ bofokanɔ ǝsuǝǝ , eefi kasɔlǝkǝlǝkǝ ka dimamflɔ kǝtǝ nnya fe kase beeyifo lǝ Awɔnisa Kɛnkɛ eto nlebe ntsyuǝ . Nyamfo luutǝ baatsylɔsǝ ǝsuǝ nɛ .
Fɛɛ , mɔ balala , bifi biyi nyamfo koko . Nyaso bitǝkǝ ǝnǝ bǝ babuatidi saa embɔwɛ mi bakpe lǝ mǝ abuayifoyifo saa ku mǝ esubuayɛyɛ ǝsuǝ . Manla miǝ lǝ beta bibu lǝ mi bofokanɔ ǝsuǝ !
Bomu bisukosǝ lǝ bebe lǝ Onanto eto lefonǝ ku Bonamute Yesu Kristo wǝ ni bo Ofomfokǝtǝ eto bote ǝsuǝ . Wǝ boǝtǝ dibu idu mɔmɔ isu manlo manlo . Ibǝ itǝ .
Bɔlɛ kukue komfo bɔwɔni kǝtǝ mi , ko nyɛ lǝ Nkpe eto ditiki nǝ nsi nkpǝ itsyi ta kawunsiǝ eto ketsyikokɔ ke ǝsuǝ . Bɔ́nɔ etiki itsyi lǝ ni ǝsuǝ nya búkǝnyǝ ni ku bo ǝnǝmi tsya . Sitinti ini bǝ búnyǝ ni ku bo ǝnǝmi nya búkǝtidi ni ku bo ani tsya .
Se Onanto dílǝkǝ ditiki nǝ lǝǝtǝ nkpǝ le lekpelee , búnyǝ wǝ nya búdi etiki itsyi lǝ wǝ ǝsuǝ . Bóbe letsya lǝ nkpǝ manlo bo nkpe lǝ wǝ , nya onkpe lǝ Anto Onanto ǝmǝ ɔflɔ . Nya Onanto dílǝkǝ wǝ óte bo tsya .
Lesa nǝ búkǝnyǝ nya bɔ́nɔɔ , ni bɔnlɛ letsya bobe kǝtǝ mi nɛ , bǝ lǝ mi tsya lǝ bibǝ bɛkɔ ku bo lǝ lɔniyifoyifo nǝ ǝsuǝ bonkpe ku Anto ǝmǝ ku wǝ ubi Yesu Kristo .
Nyaso bɔnlɛ kukue komfo bɔwɔni kǝtǝ mi , bǝ disuǝyuǝ nǝ bɔnlɛ bunyǝǝ , lǝ lɛflɔ lelo .
Mɔmɔɔ , ditiki nǝ bɔ́nɔ butsyiko lǝ wǝ Ubi ǝmǝ ɔflɔ nya búfi ni bɔnlɛ letsya bobe kǝtǝ mi ni nkǝ Onanto ni diyǝnde , nya ketuntu saa lǝmbǝ lǝ wǝ .
Nyaso lǝ bɔlɛ bɔtɛyi boǝ buyifo bani ku wǝ , fɛ busi bunsi nkpǝ lǝ ketuntu ǝsuǝǝ , nyalɛ bɔlɛ sidia bɔtɛyi lǝ bo etiki ku lǝ bo eyifosa ǝsuǝ .
Fɛɛ lǝ busi nkpe lǝ diyǝnde ǝsuǝ fe kase unsi lǝ diyǝnde ǝsuǝǝ , nyalɛ ete bǝ busi lǝ lɔniyifoyifo ǝsuǝ ku bo bayimitsyuǝ . Nya Yesu Kristo wǝ ni wǝ Ubi eto kɔtɔ ǝflǝ lebua saa lebua lǝ bo ǝsuǝ kúwi .
Lǝ bɔ́tɛyi boǝ lebua saa ǝmbǝ lǝ bo ǝsuǝ , bɔ́wɛ ǝsuǝ nya bɔnnlɛ ɔnukualɛ bɔtɛyi .
Fɛɛ lǝ bulǝkǝ bo abua kasɔ butǝ Onantoo , wɔɔyɛ lǝ wǝ kɛnyɛtsyǝtsyǝ ǝsuǝ uyifo lesa nǝ lɛlɛkɛ utǝ bo , wuufi bo abua ɔtsyɛ bo , uflǝ nnya uwui lǝ bo .
Fɛɛ lǝ bɔni boǝ lebua saa mbǝ bo lǝ ǝsuǝǝ , nyalɛ bútǝkǝ Onanto sidia , nya wǝ ditiki ǝmbǝ lǝ bo ǝsuǝ .
Mɔ bebi lala , nlɛ nyamfo bɔwɔni katsyese mi bǝ lǝ bienyifo lebua . Fɛɛ lǝ utsyuǝ éyifo lebuaa , bokpé utsyuǝ wǝ lǝǝńyǝ lǝ bo kɛnyɛ kalɛ Onanto lekpakpa kǝtǝ bo . Wǝ ni Yesu Kristo wǝ ni ɔsɛɛ ǝmǝ .
Nya Kristo kosate ni nwǝ ǝsuǝ Onanto laayɛ kefi bo abua katsyɛ bo . Inni bo mate eto ale ete woefi katsyɛ , bomu kawunsiǝ kenke eto betidi eto ale .
Lǝ butsyue Onanto eto afi kotoo , eté bǝ buyi wǝ .
Lǝ utsyuǝ lǝ bɔtɛyi nkǝ , “ Nyi wǝ , ” fɛɛ woenyifo lǝ wǝ afi ǝsuǝǝ , utsyuǝ ǝmfo eyifo odia . Nya ɔnukualɛ saa ǝmbǝ lǝ wǝ .
Fɛɛ utsyuǝ saa ke leetsyue wǝ ditiki koto , wǝ lelabi itǝ Onanto ni nǝ lɛflɔ nɛ . Bitǝ lǝ ntɛyi mi kase boate boǝ buyifo bani ku Onanto nya ni benkǝ ,
utsyuǝ saa ke laatɛyi nkǝ uyifo ɔni ku Onanto , ele bǝ usiǝ nkpǝ fe kase Yesu Kristo dísiǝ .
Mɔ balala , nnya minlɛ bɔwɔni katsyese mi enni kɔfi fɔfɔ . Bomu kɔfi koko ko nte taa kasɔ ketsyikokɔ ke . Kɔfi koko komfo eyifo nko fákanɔ taa kɔ .
Fɛɛ kɔfi ko minlɛ bɔwɔni kǝtǝ mi mfoo , lǝ sitinti kuyifo kɔfɔfɔ itsyise ko ɔnukualɛ yɛ lǝ Kristo ku mi tsya ǝsuǝ . Itsyise ketuntu kamǝ lɛ bofe nya diyǝnde nǝmǝ kosate fe lɛlɛ buyǝnde .
Nya utsyuǝ saa ke laatɛyi nkǝ okpé lǝ diyǝnde nǝmǝ ǝsuǝ fɛ weekisi wǝ ɔyimitsyuǝǝ , si okpé lǝ ketuntu ǝsuǝ ibǝ ese mɔmɔ .
Nya utsyuǝ saa ke laala wǝ ɔyimitsyuǝ , kpé lǝ diyǝnde ǝsuǝ , nya kulesa ǝmbǝ lǝ wǝ nǝ luutǝ bǝ utsyuǝ bamba dufǝ lǝ lebua ǝsuǝ .
Fɛɛ utsyuǝ saa wǝ leekisi wǝ ɔyimitsyuǝǝ , kpé lǝ ketuntu ǝsuǝ , nya ɔnyɛ lǝ ke kǝmiǝ . Nya unyi kaka ɔntɔ , itsyise ketuntu kamǝ ǝtǝ óba ǝnǝmi .
Mɔ bebi lala , nlɛ kukue komfo bɔwɔni kǝtǝ mi lǝ bete biǝ ɛyɛ lǝ Kristo ǝsuǝǝ , Onanto éfi mi abua ɔtsyɛ mi .
Antomǝ , mi minlɛ kukue komfo bɔwɔni kǝtǝ nɛ itsyise biyi Kristo wǝ nsi nkpǝ taa kasɔ ketsyikokɔ ǝmǝ . Nya nko ǝmǝ ke minlɛ bɔwɔni kǝtǝ mi bakosobi nɛ itsyise bítǝkǝ Obuale ǝmǝ tsya kato .
Nya mi , mɔ bebi lala , nlɛ mi kukue komfo bɔwɔni itsyise biyi Anto ǝmǝ . Mi antomǝ , mi minlɛ kukue komfo bɔwɔni kǝtǝ itsyise biyi Kristo wǝ nsi nkpǝ taa kasɔ ketsyikokɔ ǝmǝ . Nya mi bakosobi , nlɛ kukue komfo bɔwɔni kǝtǝ itsyise bekpé ǝsuǝale , nya Onanto eto ditiki nǝmǝ nsi nkpǝ lǝ mi nya bíkǝtǝkǝ Obuale ǝmǝ kato .
Biemfi lelabi bitǝ kawunsiǝ kamfo nye kulesa nǝ nkpe lǝ ke , itsyise utsyuǝ saa ke laala kawunsiǝ kamfoo , anla Anto ǝmǝ .
Lesa saa nǝ ni kawunsiǝ kamfo eto lele ni fe asa bua nnya laalɛ utidi ɔkɔɛ , asa bua nnya betidi lǝǝnyǝ nya nnya akɛ mǝ ɔkɔɛ ku lesa saa nǝ nkpe lǝ kawunsiǝ nǝ ǝsuǝ utidi laabesǝ ǝsuǝ katoo , nyamfo eto kuditsyuǝ mentsyi Anto ǝmǝ flɔ . Bomu nyamblɛ etsyi kawunsiǝ mfo .
Kawunsiǝ kamfo ku kǝ asa nnya laalɛ utidi ɔkɔɛɛ , ǝbǝ ɛlɛ bofe . Fɛɛ nwǝ leeyifo lǝ Onanto eto lelabi ǝsuǝǝ , ebusiǝ nkpǝ lefe saa .
Mɔ bebi lala , kawunsiǝ kamfo eto kalosǝkɔ eboyo kalo ! Nya fe kase bátɛyi mii , bíɔnɔ biǝ Kristo eto olo ǝmǝ ébubǝ , nya mɔmɔɔ , Kristo eto balo kpǝ ébubɛ bakpe . Nyaso buyi boǝ kawunsiǝ eto kalosǝkɔ ebɔfi .
Lǝ sitintii , betidi bamfo ǝmbǝ lǝ bo ditsyukpa nǝmfo ǝsuǝ , nyaso bábɔ bo lǝ nti nɛ . Lǝ bo betidi kosate benii , eni besi bakpé lǝ bo nti . Fɛɛ mǝ budu lǝ bo nti lɛ bote nkǝ mǝ nti eto kuutsyuǝ menyifo bo ole .
Fɛ mii , Kristo éfi Lɛwɔnɔ Kɛnkɛ nǝmǝ ókpé mi lǝ ǝsuǝ , nya mimblɛ kenke nyi ɔnukualɛ eto ditiki nǝmǝ .
Inni lǝ kase binnyi ɔnukualɛ ǝmǝ eso minlɛ Ditiki Sɛɛ nǝmfo bɔwɔni katsyese mi , bomu se binyi ni eso . Nya binyi tsya biǝ sidia saa eni Ditiki Sɛɛ nǝmǝ .
Nya owoe ni odia ǝmǝ ? Odia ǝmǝ ni nwǝ lɛni nkǝ Yesu eni Nwǝ Onanto Lékpo Ɔhile Utsyǝ . Utidi ǝmfo eto okle tututu ni Kristo eto olo nɛ . Nya wǝ ni nwǝ lɛni Onanto ku wǝ Ubi ǝmǝ nɛ .
Itsyise nwǝ ke lɛni Ubi ǝmfo áni Anto ǝmǝ tsya . Nwǝ ke léfo Ubi ǝmǝ ɔ́nɔɔ , áfo Anto ǝmǝ tsya .
Bebe kukɔnɔ biǝ ditiki nǝ béfo idu taa kasɔ ketsyikokɔ eyo mɔmɔɔ , edufǝ mi lǝ akɔɛsi kenke . Nya lǝ bɛlɛ nnya kukɔnɔɔ , nyalɛ biusiǝ nkpǝ lǝ Ubi ǝmǝ ku Anto ǝmǝ eto lɔniyifoyifo ǝsuǝ lefe saa .
Nya nkpǝ manlo bomfo ni kɛnyɛ ka Kristo dítsyǝ nkǝ wuufi utǝ bo nɛ .
Nlɛ nyamfo bɔwɔni kǝtǝ mi itsyi lǝ betidi ba loola bǝ baawɛ mi bakpé eso .
Fɛ mimii , Kristo eto Lɛwɔnɔ nǝ ókpo lǝ mi ǝsuǝǝ , áfo disiǝ lǝ mi ǝsuǝ kenke . Lǝ nyasoo , yensife bǝ kuutsyuǝ saa lǝ usi ote mi kulesa bio . Itsyise wǝ Lɛwɔnɔ nǝmǝ aate mi lesa saa . Nya asa nnya diate eyifo ɔnukualɛ nya sidia saa lǝmbǝ nnya ǝsuǝ . Nyaso bitsyue koto lesa nǝ Lɛwɔnɔ nǝmǝ léte mi lǝ bisiǝ lǝ lɔniyifoyifo ku Kristo ǝsuǝ .
Nko ini nɛ , mɔ bebi lala , biyifo lɔni ku Kristo bǝ lǝ lefe nǝ ɔɔbɔ ubǝǝ , biofo bɔbɔ kǝńyǝ lǝ wǝ ǝnǝmi ku utu wuee kofanimante lǝ Diyi nǝmǝ ǝsuǝ .
Lǝ biyi biǝ Kristo eyifo ɔsɛɛ , ele bǝ befo bɛnɔ biǝ utsyuǝ saa wǝ leeyifo asa lǝ kusu sɛɛ ǝsuǝ , eyifo Onanto eto ubi .
Bebe kase sɔ̃ɔ̃ Anto Onanto laala bomba léfo Yesu bɔ́nɔɔ . Nyaso waakpadi bo nkǝ wǝ bebi nɛ . Nya boyifo Onanto eto bebi sitinti . Nnya eso kawunsiǝ eto betidi lenyi bo ni bǝnkǝ , benyi Onanto .
Mɔ bayimi lala , mɔmɔɔ , buyifo Onanto eto bebi . Fɛɛ betidi ba eto okle buubǝ bofiani , Onanto mǝnlǝkǝ óte bo tɔ . Fɛɛ buyi buǝ lefe nǝ Kristo luubǝǝ , buutsyǝ fe wǝ ke seka . Itsyise buunyǝ wǝ fe kase unte sitinti .
Nya utsyuǝ saa ke nkpe kusubebe komfo lǝ Kristo ǝsuǝǝ , aalɔ wǝ ǝsuǝ kǝtsyǝsǝ kɛnkɛ fe kase Kristo tsya diyifo kɛnkɛ .
Utsyuǝ saa ke leeyifo lebua , aata Onanto eto kɔfi kebu . Itsyise lebua eyifo Onanto eto kɔfi bota kebu .
Nya biyi biǝ bubǝ Kristo díbǝ nkǝ lǝ ulǝkǝ bo utsyiko lǝ lebuayifoyifo ǝsuǝ . Nya wǝǝ , lebua saa ǝmbǝ lǝ wǝ ǝsuǝ .
Nyaso utsyuǝ saa ke nsi nkpǝ lǝ Kristo ǝsuǝǝ , ǝnsiǝ nkpǝ keyifo lebua . Fɛɛ utsyuǝ saa ke lǝǝsiǝ nkpǝ keyifo lebua , lǝ bote nkǝ wǝnnyǝ tɔ Kristo , nya taa mɔmɔ kulaa tsya wante wǝ tɔ .
Mɔ bebi lalaa , biǝntǝ lǝ kuutsyuǝ saa lǝ ɔwɛ mi okpé . Utsyuǝ saa ke leeyifo asa lǝ kusu sɛɛ ǝsuǝǝ , wǝ ni ɔsɛɛ fe kase Kristo diyifo ɔsɛɛ nɛ .
Utsyuǝ saa ke nsi nkpǝ lǝ lebua ǝsuǝǝ , eyifo Obonsam eto ole . Itsyise Obonsam éyifo lebua taa kasɔ ketsyikokɔ kamǝ ke . Nyamfo eso Onanto eto Ubi díbǝ kawunsiǝ nɛ nkǝ lǝ obiasǝ Obonsam eto eyifosa bua nyamǝ .
Utsyuǝ saa ke ni Onanto eto ubii , ǝnsiǝ nkpǝ keyifo lebua . Itsyise Onanto eto ditsyǝbi kpé lǝ wǝ . Wǝmbofo busiǝ keyifo lebua se Onanto ni wǝ Anto eso .
Letekɛkɛ nǝ nkpe lǝ Onanto eto bebi ku Obonsam eto bebi nti ni bǝ , utsyuǝ saa wǝ ke leenyifo kasɛɛ nye waanla wǝ ɔyimitsyuǝǝ , eni Onanto eto ubi .
Kɛnyɛ ka bɛnɔ taa kasɔ ketsyikokɔ ni bǝnkǝ , ele bǝ bola bǝtsyuǝ .
Yanle bǝ butsyǝ fe Kain , nwǝ didi Obonsam eto ubi , nya ólo wǝ ɔyimisani . Nya beso Kain lelo wǝ ? Ólo wǝ itsyise wǝ Kain eto eyifosa mányɛ lǝ kusu sɛɛ ǝsuǝ nya wǝ ɔyimisani eto eyifosa áyɛ lǝ kusu sɛɛ ǝsuǝ eso .
Nyaso , mɔ bayimi , yenyifo mi naa lǝ kawunsiǝ eto betidi ekisi mi .
Buyi boǝ bɔ́bɔ lǝ ukpe kǝmiǝ bubǝ busi lǝ nkpǝ ǝsuǝ . Buyi nko itsyise boala bo bayimitsyuǝ . Utsyuǝ saa wǝ laanla wǝ ɔyimitsyuǝ si nkpǝ lǝ ukpe eto ǝsuǝale kǝmiǝ .
Utsyuǝ saa ke leekisi wǝ ɔyimitsyuǝ , uyifo uwudifɔ . Nya mi kosate yi biǝ uwudifɔ saa ǝmbǝ nkpǝ manlo lǝ wǝ .
Ɛyɛ lǝ nyamfo ǝsuǝǝ , nya bunyi lesa nǝ ni lelabi nɛ , nya nnya ni bǝ Kristo éfi wǝ nkpǝ útǝ lǝ bo disi . Nyaso ele bǝ bo tsya fi bo nkpǝ butǝ lǝ bo bayimitsyuǝ eto disi .
Lǝ utsyuǝ wǝ nkpe kɔnikalende ǝnyǝ nkǝ lesa ahiã wǝ ɔyimitsyuǝ fɛ wánwunsǝko wǝ bomu útsyi kama ókpé wǝǝ , ntsyǝ woofo bɔtɛyi nkǝ woala Onanto ?
Mɔ bebi lala , biǝntǝ lǝ bulǝkǝ lelabi bote lǝ kɛnyɛ fufu eto etiki ǝsuǝ ete . Bomu bitǝ lǝ ɛyɛ lǝ bǝtsyuǝ bɔwunsǝko lǝ sitinti ǝsuǝ .
Ɛyɛ lǝ nyamfo ǝsuǝǝ , boote boǝ buyifo ɔnukualɛ ǝmǝ eto bale , nya buunyǝ kǝnyǝkɔ lǝ Onanto eto ǝnǝmi .
Lǝ bo akɔɛsi alo bo dikpi kulaa tsyaa , buyi boǝ Onanto amɔ oso bo akɔɛsi , nya unyi lesa saa .
Nyaso , mɔ bayimi lala , lǝ bo akɔɛsi manlo bo dikpii , bokpe kǝnyǝkɔ ku nkɛale lǝ Onanto eto ǝnǝmi .
Boafo lesa nǝ boatɔ ketsyiko lǝ wǝ ɔflɔ itsyise boetsyue wǝ afi nyamǝ koto nya boeyifo lǝ wǝ lelabi ǝsuǝ .
Kɔfi ko ókpe bo ni nkǝ bofo wǝ ubi Yesu Kristo bɔnɔ lǝ bola bǝtsyuǝ fe kase Kristo lɛtɔ utsyiko bo ɔflɔ .
Utsyuǝ saa ke leetsyue Onanto eto kɔfi koto ǝsiǝ nkpǝ lǝ lɔniyifoyifo ǝsuǝ ku Onanto , nya Onanto tsya lǝǝsiǝko wǝ . Nya lǝ Lɛwɔnɔ nǝ Onanto dífi útǝ bo esoo , buyi boǝ Onanto si ko bo .
Mɔ bayimi lala , biamfo utsyuǝ saa wǝ laatɛyi nkǝ Onanto eto Lɛwɔnɔ si lǝ wǝ bɛnɔ . Bomu beto mǝ bebe lǝ bete lǝ lɛwɔnɔ nǝmǝ etsyi Onanto ɔflɔ . Itsyise bidia , bidia eto bǝnyɛlǝkǝtidi éboba bákpo lǝ kawunsiǝ eto kalebe saa .
Nya kase fɔɔyɛ ate lǝ lɛwɔnɔ nǝmǝ etsyi Onanto ɔflɔ ni bǝ utsyuǝ saa laatɛyi nkǝ Yesu Kristo ǝbǝ kawunsiǝ fe utidinini , kpé Lɛwɔnɔ nǝ ditsyi Onanto ɔflɔ .
Fɛɛ utsyuǝ saa ke dímamfo ɔ́nɔ nkǝ Yesu ǝbǝ kawunsiǝ kamfo fe utidininii , eto lɛwɔnɔ mentsyi Onanto ɔflɔ . Lɛwɔnɔ nǝ nkpe wǝ lǝ ǝsuǝ eyifo Kristo eto olo eto lɛwɔnɔ . Bɛnɔ biǝ lɛwɔnɔ nǝmǝ ebubǝ . Nya mɔmɔɔ , díubǝ lekpé lǝ kawunsiǝ mfo koko .
Fɛɛ , mɔ bebi lala , biyifo Onanto eto bale nya bítǝkǝ bidiabidia eto bǝnyɛlǝkǝtidi kato itsyise Lɛwɔnɔ Kɛnkɛ nǝ nkpe lǝ mii , kpé kɛnyɛale leso mba ni kawunsiǝ mfo eto betidi eto lɛwɔnɔ .
Se ini kawunsiǝ mfo betsyi esoo , kawunsiǝ mfo eto asa ǝsuǝ ete beedi etiki ketsyiko , nya mba ditsyi kawunsiǝ mfo leetsyue mǝ koto .
Fɛ boo , Onanto eto bale buni . Utsyuǝ saa wǝ nyi Onantoo , eetsyue bo ditiki koto , nya nwǝ ke leni Onanto eto olee , entsyue bo koto . Nyamfo ni kase boǝnyǝ kǝtsyǝ lekpoo , Lɛwɔnɔ nǝ ni ɔnukualɛ eto lele ku nǝ ni bidiabidia eto lele .
Mɔ bayimi lala , bitǝ lǝ bola bǝtsyuǝ . Itsyise lelabi etsyi Onanto ɔflɔ . Nya utsyuǝ saa wǝ laala utidii , eyifo Onanto eto ubi , nya unyi Onanto tsya .
Nya utsyuǝ saa ke laanla betidii , enyi Onanto . Itsyise Onanto eyifo lelabi .
Kusu ko Onanto lɛyɛ úlǝkǝ wǝ lelabi ote bo ni bǝ ótsyese wǝ Ubi lala ɔni ǝmǝ kplo lǝ kawunsiǝ , bǝ ɛyɛ lǝ wǝ ǝsuǝǝ , lǝ bunyǝ nkpǝ manlo .
Ɛyɛ lǝ nyamfo ǝsuǝǝ , nya bóte lesa nǝ ko ni lelabi nɛ . Inni lǝ kase boala Onanto bomu bǝ waala bo nya ótsyese wǝ Ubi nkǝ lǝ ɛyɛ wǝ ǝsuǝǝ , lǝ ufi bo abua batsyɛ bo .
Bayimi lala , lǝ mmǝ ni kase Onanto léla boo , nyalɛ ele bǝ bola bo bǝtsyuǝ .
Kuutsyuǝ mǝnyǝ tɔ Onanto unyǝ . Fɛɛ lǝ boala bǝtsyuǝǝ , Onanto eyifo ɔni ku bo , nya ɔflɔsǝ wǝ lelabi lǝ bo ǝsuǝ .
Buyi sitinti boǝ bokpé lǝ Onanto ǝsuǝ nya wuutsya nkpe lǝ bo , itsyise úfi wǝ Lɛwɔnɔ útǝ bo .
Búnyǝ nya búfi nnya bóbe letsya butǝ bǝtidi bamba boǝ Onanto átsyese wǝ Ubi nkǝ lǝ ubǝ ofiani Ofomfokǝtǝ itǝ kawunsiǝ kenke .
Lǝ utsyuǝ ǝlǝkǝ ote nkǝ Yesu eyifo Onanto eto Ubii , ete bǝ Onanto kpé wǝ ǝsuǝ nya wuutsya nkpe lǝ Onanto ǝsuǝ .
Nya bunyi nya bófo lelabi nǝ Onanto dífi útǝ bo bɔ́nɔ . Onanto eyifo lelabi , nya nwǝ nsi nkpǝ lǝ lelabi ǝsuǝǝ , si nkpǝ lǝ lɔniyifoyifo ǝsuǝ ku Onanto nya Onanto tsya nsi nkpǝ lǝ lɔniyifoyifo ǝsuǝ ku bo .
Nyamfo eso ele bǝ lelabi flɔ lǝ bofo ǝsuǝ , bǝ lǝ bofo buńyǝ kekleke lǝ Lekpoyi Fɛfɛ nǝmǝ ǝsuǝ , itsyise bo nkpǝsiǝsiǝ lǝ kawunsiǝ mfo akateko Kristo eto nle .
Sikpitete saa ǝmbǝ lǝ lelabi ǝsuǝ . Bomu lelabi nǝ lɛflɔ aala sikpitete katsyese kama . Nyaso nwǝ laate asa sikpi eto lelabi mamflɔ lelo , itsyise sikpitete ku kotonǝnǝ ayɛnko bǝtsyuǝ .
Boala Onanto itsyise wǝ leka bo bola .
Lǝ utsyuǝ aatɛyi nkǝ waala Onanto fɛ weekisi wǝ ɔyimitsyuǝ , odia uni . Itsyise utsyuǝ saa wǝ laanla wǝ ɔyimitsyuǝ wǝ wǝǝnyǝ ku ǝnǝmi , ntsyǝ woofo Onanto wǝ wǝǝnnyǝ ku ǝnǝmi bola ?
Kɔfi ko Kristo dítǝ bo ni nkǝ , utsyuǝ saa ke laala Onanto , ele bǝ ola wǝ ɔyimitsyuǝ tsya .
Betidi ba kenke lefo banɔ bǝ Yesu ni Nwǝ Onanto Lékpo Ɔhile Utsyǝǝ , eyifo Onanto eto bebi . Nya utsyuǝ saa ke laala antoo , ala wǝ ubi tsya .
Nyaso lǝ boala Onanto nya boeyifo lǝ wǝ afi ǝsuǝǝ , eté bo boǝ boala Onanto eto bebi tsya .
Lǝ buyifo lǝ Onanto eto afi ǝsuǝǝ , ete bǝ boala wǝ . Onanto eto afi ǝsuǝ buyifoo , enni lesa nǝ nso ale bɔkɛ .
Itsyise utsyuǝ saa wǝ ni Onanto eto ubi , ǝtǝkǝ kawunsiǝ kamfo kato . Nya boafo nyamfo buyifo ɛyɛ lǝ bofokanɔ ǝsuǝ .
Nya owoe loofo kawunsiǝ kato butǝkǝ ? Nwǝ hã te léfo ɔnɔ́ nkǝ Yesu ni Onanto eto ubi .
Yesu Kristo ni utidi wǝ díbǝ kawunsiǝ lǝ ntu ku kɔtɔ ǝsuǝ , nya ntu ɛyɛ lǝ ntuflǝsǝflǝsǝ eto lekpa ǝsuǝ ku kɔtɔ ɛyɛ lǝ wǝ ukpe ǝsuǝ . Wǝǝmbǝ lǝ ntu mate ǝsuǝ , bomu lǝ ntu ku kɔtɔ ǝsuǝ . Nya Lɛwɔnɔ Kɛnkɛ kosate lɛ adansiɛ budi kate nkǝ nyamfo eyifo sitinti , itsyise Lɛwɔnɔ nǝmǝ eyifo ɔnukualɛ .
Badansiɛ itsyǝ nkpe .
Mǝ ni Lɛwɔnɔ nǝmǝ , ntu bomǝ ku kɔtɔ komǝ . Nya mǝ itsyǝ bamǝ lɛ adansiɛ ani budi .
Bofo utidi eto adansiɛ bɔnɔ , fɛɛ Onanto eto adansiɛ kpé kɛnyɛale kaso , nya wǝ dídi adansiɛ nyamfo itsyi lǝ wǝ Ubi ǝsuǝ .
Nyaso utidi wǝ ke lefo Onanto eto Ubi ɔnɔɔ , waafo asa nnya Onanto lɛtɛyi itsyi lǝ wǝ Ubi ǝsuǝ ɔnɔ . Fɛɛ utidi wǝ ke dímamfo Onanto ɔ́nɔɔ , ǝǝnyǝ Onanto fe odia etsyise wámfo sedansiɛ sia údi lǝ wǝ Ubi ǝsuǝ ɔ́nɔ
Nnya ɔ́tɛyi ni nkǝ , útǝ bo nkpǝ bo lǝmbǝ kalosǝkɔ ɛyɛ lǝ wǝ Ubi ǝsuǝ .
Utsyuǝ saa wǝ léfo Onanto eto Ubi ɔ́nɔ , nkpǝ bomfo éboka mi kɔni nkoko . Fɛɛ utsyuǝ saa wǝ dímamfo Ubi ǝmǝ ɔ́nɔɔ , embǝ nkpǝ bomfo .
Nlɛ kukue komfo bɔwɔnɔ kǝtǝ mimba léfo Onanto eto Ubi ǝmǝ bɛnɔ lǝ bete biǝ nkpǝ manlo éboka mi kɔni .
Boakpé utu , kefi ǝnǝ kǝtǝkǝ lǝ Onantoo ǝsuǝ boǝ lǝ bɔtɔ wǝ lesaatsyuǝ ɛyɛ lǝ wǝ lelabi ǝsuǝǝ , woanɔ nnya .
Waanɔ lefe nǝ ke bɔtɔ wǝ asa , nya se bunyi nko esoo , buyi tsya boǝ wǝǝtǝ bo lesa nǝ bɔtɔ wǝ .
Lǝ utsyuǝ ǝnyǝ wǝ ɔyimitsyuǝ ɔnlɛ lebua ditsyue nǝ lǝǝnnǝ ukpe kaboko buyifoo , ele bǝ oto ola utǝ Onanto wǝ luutǝ wǝ nkpǝ . Mba leeyifo lebua nǝ lǝǝnnǝ ukpe kaboko eto etiki ni nyamfo nɛ . Fɛɛ lebua ditsyuǝ kpe nǝ lǝǝnǝ ukpe kaboko . Inni lebua nǝmfo eto okle eto disi minlɛ miǝ bato ola .
Lesa saa nǝ lanyɛ lǝ kusu ǝsuǝ buyifo eyifo lebua , fɛɛ abua ǝtsyuǝ kpé nya lǝǝnnǝ utidi kakpe lǝ ukpe ǝsuǝ .
Buyi boǝ utsyuǝ saa ke ni Onanto eto ubii , enyifo lebua , itsyise Onanto eto Ubi ǝmǝ aabe wǝ , nya obuale ǝmǝ amfo wǝ kabua saa buyifo .
Buyi boǝ Onanto eto bale buni , fɛɛ kawunsiǝ kenke kpé lǝ obuale ǝmǝ eto ǝsuǝale kalɔ .
Buyi boǝ Onanto eto Ubi ǝbǝ , nya útǝ bɔ́nɔ asa kasɔ nya lǝ bote Onanto tinti ǝmǝ . Busi nkpǝ lǝ lɔniyifoyifo ku wǝ ni sitinti ku wǝ Ubi Yesu Kristo . Nwǝmfo ni Onanto tinti ǝmǝ , lǝǝtǝ bo nkpǝ manlo nɛ .
Nyaso , mɔ bebi lala , bilǝkǝ mi ǝsuǝ bitsyiko lǝ bǝfiǝ eto keditǝtǝ ǝsuǝ .
Kukue komfo etsyi mi bafokanɔfɔ eto ditsyukpa eto uninǝ ɔflɔ kutǝ fǝ usio wǝ Onanto dílǝkǝ útǝ wǝ ǝsuǝ ku wǝ bebi ba maala tinti . Enni mɔ maate laala mi , bomu ku mba tã nyi ɔnukualɛ eto ditiki nǝmǝ laala mi sitinti .
Itsyise ɔnukualɛ eto ditiki nǝmǝ eyi bo lǝ ǝsuǝ nya diɔkɛ lǝ bo isu ese manlo .
Boanto Onanto ǝmǝ ku Yesu Kristo , Anto eto Ubi ǝmǝ lǝ bǝnǝ bo kafo nya lǝ bǝnyǝ bo kaminsǝ , bǝtǝ bo diyuǝ , bo mba laala bo bǝtsyuǝ lǝ ɔnukualɛ nǝmǝ ǝsuǝ .
Iyifo mɛ disuǝyuǝ tinti se mínyǝ miǝ fǝ bebi bǝtsyuǝ si nkpǝ lǝ ɔnukualɛ ǝmǝ ǝsuǝ fe kase Anto ǝmǝ lɛtɔ utsyiko bo ɔflɔ .
Mmǝ eso minlɛ kukue komfo bɔwɔni katsyese mi , Ambe Ububutidi , bǝ bola bǝtsyuǝ . Nyamfo enni kɔfi fɔfɔ minlɛ bɔwɔni kǝtǝ mi , bomu iyifo kɔfi ko bófo itsyi taa kasɔ ketsyikokɔ ke .
Lelabi eto asa nnya minlɛ mi bɔtɛyi ni nkǝ ele bǝ buyifo lǝ Onanto eto kɔfi ǝsuǝ . Nya kɔfi komfo , fe kase mimblɛ kenke lɛnɔ idu taa kasɔ ketsyikokɔ ni bǝnkǝ , mimblɛ siǝ lelabi ǝsuǝ ku mi bǝtsyuǝ .
Betidi ba laawɛ betidi kpǝ ébɔbɔ batsyilama kawunsiǝ . Mǝ ni betidi ba laatɛyi bǝnkǝ Yesu Kristo mǝmbǝ kawunsiǝ mfo fe utidinini seka . Nwǝ laawɛ betidi ǝmǝ , eyifo Kristo eto olo .
Nyaso bebe mi ǝsuǝ kukɔnɔ bǝ nnya bekplatsya bɛnlɛ kusu bobe kǝtǝǝ , manya , bomu bǝ lǝ binyǝ nnya kayofofo ka lɛflɔ .
Utsyuǝ saa ke dímanlɛ Kristo eto asatete nyamǝ lǝ kɔni bomu óté asa bambaa , Onanto ensiko wǝ . Fɛɛ utsyuǝ saa ke lɛlɛ Kristo eto asatete lǝ kɔni , Anto ǝmǝ ku Ubi ǝmǝ tsya si ko wǝ .
Nyamfo esoo , lǝ utsyuǝ ǝbǝ mi ɔflɔ nya ɔnnlɛ asateete nyamfo lǝ kɔnii , biamfo wǝ lǝ mi ayo , nya biǝntǝ wǝ diyuǝ eto edufǝ .
Itsyise utsyuǝ saa wǝ loofo wǝ utǝ wǝ diyuǝ eto edufǝǝ , éyifo ani ku wǝ lǝ wǝ asa buayifoyifo ǝsuǝ .
Nkpe asa kpe nya ele bǝ ntɛyi mi , fɛɛ manla miǝ lǝ nwɔni nya lǝ kukue ǝsuǝ ntsyese mi . Bomu nlɛ kusu bɔbɛbɛ bǝ lǝ mbǝ mi ɔflɔ lǝ budi etiki ǝnǝmi ku ǝnǝmi butǝ bǝtsyuǝ bǝ lǝ bo disuǝyuǝ nǝmǝ lǝ lɛflɔ .
Fǝ ɔyimisio wǝ tsya Onanto dílǝkǝ eto bebi bǝ bǝǝsiǝsǝ fǝ kukɔnɔ .
Ɔyɛtsyuǝ lala Gaio , mɔ bafokanɔfɔ eto uninǝ nlɛ kukue komfo bɔwɔni kǝtǝ fǝ . Maala fǝ lǝ sitinti eto ditiki nǝmǝ ǝsuǝ .
Mɔ ɔyɛtsyuǝ lala , nlɛ ola boto miǝ lǝ lesa saa lǝ lɛlɛkɛ ditǝ fǝ nya lǝ akɛ ǝsuǝale . Nyi miǝ ite fe kase fǝńyǝ kekleke lǝ lɛwɔnɔ ǝsuǝ .
Nnyǝ disuǝyuǝ tinti se bafokanɔfɔ eto bayimitsyuǝ díbǝ bátɛyi mɛ kase fanlɛ ɔnukualɛtiki nǝmǝ kekleke lǝ kɔni fe kase fálɛ ni kɔ seka ke .
Se mínɔ bǝ mɔ bebi lɛ nkpǝ busiǝ lǝ ɔnukualɛtiki nǝmǝ eto kusu ǝsuǝǝ , nnyǝ disuǝyuǝ tinti .
Mɔ ɔyɛtsyuǝ lala , eyifo nwǝ leeyifo kasɛyifo kǝtǝ fǝ bayimi bafokanɔfɔ tsyuǝ , lǝ bafɔ beni kulaa tsya .
Bǝbǝ bátɛyi bafokanɔfɔ eto ditsyukpa mfo kase fala mǝ . Nyaso nlɛ fǝ lekpakpa lǝ awunsǝko mǝ lǝ bakɛ mǝ asa nnya loofe itǝ mǝ fe kase ińyǝ itǝ Onanto eto keyifo bǝ lǝ besukosǝ mǝ kusu ko banyɛ sɛtɔ .
Itsyise bǝtsyǝ kasɔ mǝ kusu bɔyɛ kafe lǝ Kristo eto keyifo ǝsuǝ nya bámfo bɔwunsǝko saa betsyiko lǝ mba lenni bafokanɔfɔ ɔflɔ .
Mmǝ eso ele bǝ bafokanɔfɔ wunsǝko betidi bamfo eto okle . Nyamfo loote bǝ buyifo bani ku mǝ lǝ keyifo kǝtǝ Kristo eto Ditiki Sɛɛ nǝmǝ ǝsuǝ .
Nwɔni kukuǝ kutsyuǝ ntsyese bafokanɔfɔ eto ditsyukpa nǝmǝ , fɛɛ Diotrefo wǝ léla nkǝ weedi mǝ ɔtɔnkpe mfó anla nkǝ wetsyue lesa nǝ maatɛyi koto .
Lǝ mbǝǝ , muulǝkǝ lesa saa nǝ úyifo nte , asa bua nnya ɔnlɛ bɔtɛyi lǝ bo ǝsuǝ ku bidia bia waatɛyi . Fɛɛ nyamfo mǝnsiǝ tɔ , wǝǝmbofo bayimi ba ni bafokanɔfɔ ku kafo faa lǝ bǝbǝ mfó . Nya weeti mba laala bǝ baafo mǝ kusu nya waala nkǝ waala mǝ ulǝkǝ lǝ bafokanɔfɔ eto ditsyukpa nǝmǝ nti .
Mɔ ɔyɛtsyuǝ lala , mǝntǝkǝko lebuayifoyifo kama . Bomu tǝkǝko kasɛyifoyifo kama . Utsyuǝ saa wǝ leeyifo kasɛɛ eyifo Onanto eto ole . Fɛɛ nwǝ leeyifo asa buaa , mánte tɔ Onanto .
Utsyuǝ saa eedi etiki sɛɛ ketsyiko lǝ Demetrio ǝsuǝ . Nya ɔnukualɛ ǝmǝ kosate eedi etiki sɛɛ ketsyiko lǝ wǝ ǝsuǝ . Bo ǝmǝ tsya lɛ adansiɛ budi lǝ wǝ ǝsuǝ , nya eyi fǝ lesa nǝ boatɛyi eyifo ɔnukualɛ .
Asa kpǝ kpe ele bǝ ntɛyi fǝ , fɛɛ manla miǝ maawɔni nnya ntsyese fǝ .
Bomu nla miǝ mǝǝbǝ fǝ ɔflɔ lǝ lefe kliminti ǝsuǝ nya lǝ budi etiki butǝ bǝtsyuǝ ǝnǝmi ku ǝnǝmi .
Diyuǝ lǝ disiǝnko fǝ . Fǝ bayimitsyuǝ lǝ mfo kenke bǝ bǝǝsiǝsǝ fǝ kukɔnɔ . Mǝǝsiǝsǝ bayimitsyuǝ saa kukɔnɔ .
Kukue komfo etsyi mɔ , Yuda , wǝ ni Yesu Kristo eto ɔtɔyɛ ku Yakobo eto ɔyimisani ɔflɔ , itǝ mba Onanto lékpadi ba nsi nkpǝ lǝ Anto Onanto eto lelabi ku Bonamute Yesu Kristo eto bobe ǝsuǝ .
Onanto eto kaminsǝnyǝnyǝ , diyuǝ ku lelabi lǝ disiǝko mi kenke , lebé lekpe lǝ mi ǝsuǝ .
Mɔ bayimitsyuǝ lala , iyifo mɔ lelabi kekleke miǝ eni nwɔni kukue ntǝ mi itsyi lǝ kase Onanto léfo bomblɛ lǝ nkpǝ ǝsuǝ . Fɛɛ nsusu bamba esi búbǝ mɛ nkǝ efe bǝ nwɔni kukue komfo ntǝ mi mlǝ lǝ mfi nkpe mi nkɛale bǝ lǝ beta bofokanɔ eto kusu komǝ disi kekleke . Bofokanɔ bo Onanto dífi útǝ wǝ betidi lɔni kplo .
Itsyise betidi bǝtsyuǝ ba laante Onanto sikpi ábiɔ bédufǝ lǝ mi nti , betidi ba laatsyi Onanto eto lefonǝ nǝmǝ kawunisǝ , bǝ lǝ ekate itǝ mǝ nkpǝ bua bo bensi ǝsuǝ . Betidi bamfo áni bo Okankplɛ ɔni kplo ǝmǝ Yesu Kristo wǝ ni Bonamute . Lefe kpǝ nǝ díbǝ lefe mǝǝ , Awɔnisa Kɛnkɛ átɛyi itsyǝ dikpilolo nǝ bákafo ɛyɛ lǝ mǝ asa buayifoyifo ǝsuǝ .
Ite bǝ biyi nyamfo kenke tsyaa , nsi nla miǝ meedi mi etiki itsyi lǝ lefe nǝ Onanto dílǝkǝ Israelfɔ utsyiko Egipte eto kasɔ ǝsuǝ , nya ɔ́tsylɔsǝ mba dímamfo wǝ bánɔ kenke .
Bekloma biǝ Onanto eto batɔnkpe ba dímankɛ lǝ ǝsuǝale nnya bǝtǝ mǝ kalɔɔ , nya báni mǝ nsiǝkɔ bo Onanto dítǝ mǝ , nya ókle mǝ lǝ amana ǝsuǝ óto ókpe lǝ ketuntu kamǝ kǝmiǝ kaka úfi mǝ útsyǝ isu eyo Diyi Kplɛ Fɛfɛ nɛ ǝsuǝ boolo mǝ dikpi .
Bekloma Sodom ku Gomora ku kǝmǝ ka letsyilama mfó ǝsuǝ , ba eto betidi díyifo fe batɔnkpe ba dísiǝ nkpe bua seka ku lǝ sɛsɔnɔdi eto nkpesiǝsiǝ ǝsuǝ . Lǝ nnya esoo , Onanto dífi ute manlo ótonsǝ mǝ bǝ lǝ iyifo kotonǝnǝ eto bulǝkǝ kate eto ditsyǝbi .
Nkomǝ ke betidi bamǝ mfo lǝǝnyǝ kǝlǝkǝkate bo lǝtǝ beeyifo lebua kǝńyǝ lǝ mǝ ǝsuǝ eto sinǝ kula tsya ǝsuǝ . Bǝǝńyǝ lǝ Onanto eto ǝsuǝale ǝsuǝ nya beedi etiki kǝńyǝ lǝ kato eto asa nnya nkpé dibu ǝsuǝ .
Kato eto Ɔtɔnkpe Ninǝ Mikael kula tsya ményifo nko . Lǝ lefe nǝ wǝ ku Obonsam lékpe dinyǝfi lǝ futsyǝ loofo Moses eto ɔkɔ ǝsuǝǝ , Mikael méntsyue Obonsam kɛnyɛ ku aka . Bomu ɔ́tɛyi nkǝ , “ Bonamute lǝ uyǝnki okpe fǝ ! ”
Fɛɛ betidi bamfo eto oklee , lesa nǝ ke eto kasɔ bannɔ koo , baaka nya beekudi katsyese . Nya asa nnya benyi ɛyɛ lǝ kolebe ǝsuǝ fe kase bebuki tsya nyi sekaa , nnya ni lesa nǝ tututu laatsylɔsǝ mǝ nǝ .
Mbɔbuɛ itǝ mǝ ! Itsyise kusu ko ǝsuǝ Kain lɛyɛɛ , ko ǝsuǝ ke mǝ tsya lɛyɛ nɛ . Lǝ atabi esoo , mǝ tsya lǝ kǝnǝnsɛ ǝsuǝ áyɛ lǝ kusu bua fe Balam ke , bátaka bǝńyǝ lǝ Onanto ǝsuǝ nya bátsylɔsɛ mǝ fe Kora seka ke .
Lǝ betsya lǝ lɔniyifoyifo ǝsuǝ biǝ biedi Bonamute eto didisaa , mǝ afanisa yifoyifo aabiasǝ mi botsya bomǝ . Baate ǝsuǝ nya beedi kemi lǝ kase ke baala ǝsuǝ . Mǝ ǝsuǝ eto lɛlɛkǝsǝ hã ete baabɛbɛ . Bete fe asɔmiloku nnya laanni ɔsɔmi nya ufiebi laasɔ nnya ketsyi kedunko . Nya beyifo fe eyi nnya laannwɔ lǝ nnya lɛwɔfe , nnya díyifo fe béku ku keyudu bákpo lǝ kasɔ nya nyamblɛ kenke díkpǝ ékoe . Nya bente fe befandebi bia nlɛ botsyilama bia Onanto lɛlɔ kalebe útsyǝ útǝ lǝ ketuntu eto ketuntu ǝsuǝ itǝ lefe manlo .
Beyifo fe ufiebi wǝ laasɔ lǝ lekpo ǝsuǝ nnya yǝǝtǝ mǝ afanisayifoyifo laakpɔ kabe kato fe lekpo eto efukpɔkpɔ seka .
Betidi bamfo ǝsuǝ Henok wǝ ni Adam eto kafo kuansele eto ubilele dídi etiki ɔ́tɛyɛ útsyǝ nkǝ , “ Bonamute ku wǝ batɔnkpe kɛnkɛ akpi akpi ebubǝ .
Nya ookponko betidi ba kenke lekpo . Ookponko betidi ba leentsyue koto lǝ asa bua nnya kenke béyifo ku lǝ etiki bua nnya betidi ba leentsyue wǝ koto mfo dídi bǝńyǝ lǝ Onanto ǝsuǝ tsya eso . ”
Betidi bamfo eedi etiki kawɔnɔnɔ kalo betidi bamba dikpi . Beefi nsusu lǝ asa bua ǝsuǝ lǝ betidi ǝsuǝ nya bǝǝtǝko mǝ kosate et alasa bua ǝsuǝ , kabesǝ ǝsuǝ kato nya beedi etiki ku kɛnyɛ minimini kawɛ betidi bǝ lǝ bayɛ lǝ nnya ǝsuǝ bǝǝnyǝ lesa nǝ banlɛ bɔbɛbɛ .
Fɛɛ mɔ bayimi , bekloma etiki nnya Bonamute Yesu Kristo eto batɔnkpe lɛtɛyi mi lǝ lefe nǝ léfe mmǝ .
Bátɛyi bǝnkǝ , “ Lǝ eyi fɛfɛ ǝsuǝǝ , betidi ebɔbɔ bǝbǝ bedi etiki bǝkǝmǝ mi nya booyifo lesa saa nǝ baala lǝ Onanto membukabe ǝsuǝ . ”
Mǝ ni betidi ba laakpe kǝsǝnsǝ lǝ betidi nti , ba ini mǝ ǝsuǝ eto lɛlɛkɛsǝ ete baabɛbɛ , nya Onanto eto Lɛwɔnɔ lǝmbǝ lǝ mǝ ǝsuǝ .
Fɛɛ mi , mɔ bayimii , bifi mi ǝsuǝ bitǝkǝ lǝ ǝsuǝale muǝmuǝ lǝ mi bofokanɔ kɛnkɛ ǝsuǝ . Beto ola bɛyɛnko lǝ Lɛwɔnɔ Kɛnkɛ eto ǝsuǝale ǝsuǝ .
Bifi mi ǝsuǝ bekpe lǝ Onanto eto lelabi ǝsuǝ lǝ lefe nǝ bɛnlɛ kusu bobe bǝ Bonamute Yesu Kristo ebunyǝ mi kaminsǝ utǝ mi nkpǝ manlo .
Lǝ nyamfo esoo , binyǝ mba eto bofokanɔ dimǝmuǝ tɔ ale kaminsǝ .
Bǝtsyuǝ ba nlɛ budufǝ lǝ ute ǝsuǝǝ , binǝ mǝ bilǝkǝ , nya bǝtsyuǝ tsyaa , binyǝ mǝ kaminsǝ , tsya fɛɛ lǝ sikpitete ǝsuǝ . Nya bikisi mǝ ditsyǝbi bua nǝ nte fe ǝsuǝ eto bikǝlɛlɛ bia diyi ku asinsa nnya loofo mi bobiasǝ .
Nya wǝ nwǝ loofo mi bɔkɔbe kalɛ lǝ wǝ ani nya biemutusǝ bidu bɛnɔɔ , lǝ uyifo mi kɛnkɛ bǝ kabua saa mankɛ mi lǝ ǝsuǝ , lǝ binyǝ disuǝyuǝ lǝ bisu bɛbɔ lǝ wǝ diyǝnde nǝmǝ eto ǝnǝmi .
Wǝ ni Onanto ɔni kplo wǝ ni bo Ofomfokǝtǝ ɛyɛ lǝ Bonamute Yesu Kristo ǝsuǝǝ , diyǝnde , sɛkplɛ , lɛmɔ ku ǝsuǝale itǝ wǝ idu lǝ lefe nǝ léfe , ku mɔmɔ isu manlo ! Ibǝ itǝ .
Kukue komfo eto asa eyifo asa nnya Onanto dítǝ nkǝ Yesu Kristo lǝkǝ ote beyifoyifo lǝ nnya lǝǝbǝ bubǝ lǝ lefe kliminti ǝsuǝ . Kristo ǝtǝ Yohanes wǝ ni wǝ uyifoyifo áte nyamfo lǝ lefe nǝ ótsyese Onanto eto ɔtɔnkpe wǝ ɔflɔ .
Nya Yohanes lɛtɛyi asa nnya kenke únyǝ . Nyǝ nyamfo ni kɛnyɛ ka ditsyi Onanto ɔflɔ ku ɔnukualɛ eto ditiki nǝ Yesu Kristo dílǝkǝ óte .
Disuǝyuǝ itǝ nwǝ lookla kukue komfo , nya disuǝyuǝ itǝ betidi ba tsya lɔɔnɔ Onanto eto katɛyikǝtsyǝ eto etiki nyamfo nya bootsyue asa nnya báwɔni bákpe lǝ kukue komfo koto . Itsyise lefe nǝ ǝsuǝ asa nyamfo luubǝ ebɔfi .
Mɔ Yohanes uni lɛwɔni kukue komfo minlɛ mi bafokanɔfɔ eto etsyukpa akuanse nnya nkpe lǝ Asia eto lekpake nǝmfo botsyese . Lefonǝ ku diyuǝ nǝ ditsyi Onanto wǝ nsi nkpǝ mɔmɔ , wǝ dísiǝ taa kasɔ ketsyikokɔ , wǝ nsi nlɛ bubǝ , lǝ usiǝko mi lefe nǝ kenke . Nko ke awɔnɔ akuanse nnya ńyǝ lǝ Onanto eto lekankpomɛ eto ǝnǝmi
ku Yesu Kristo wǝ ni ɔnukualɛ odansiɛnyǝ wǝ ni nwǝ Onanto létakasǝ utsyiko ɔkɔmǝ tutɛ nya uni kasɔ mfo eto baka kenke eto oka wǝ ntǝkǝ kato eto lefonǝ ku diyuǝ lǝ disiǝko mi . Waala bo , nya úlǝkǝ bo utsyiko lǝ bo abua ǝsuǝ ku wǝ kɔtɔ .
Nya útsyǝ sekakedikɔ útǝ bo , úyifo bo besumunyǝ lǝ busumu wǝ Onanto ku Anto ǝmǝ . Yesu Kristo eto ale ni diyǝnde ku ǝsuǝale idu manlo isu manlo . Ibǝ itǝ .
Bebe ! Utǝkǝ lǝ asɔmiloku ǝsuǝ ɔlɛ bubɛ ! Utsyuǝ saa ebunyǝ wǝ ku mba léto wǝ afle kenke tsya . Kawunsiǝ eto betidi kenke ebuwi kaminsǝku bembe ku binǝntu lǝ wǝ ǝsuǝ ! Ibǝ itǝ .
Bonamute Onanto , Ǝsuǝalenyǝ Kenke ǝmǝ lɛtɛyi nkǝ , “ Mɔ ni kasɔ ketsyikokɔ ku kaalosǝkɔ , wǝ nkpe mɔmɔ , wǝ lɛkɛ taa ketsyikokɔ , wǝ nsi nlɛ bubǝ . ”
Mɔ Yohanes , mi ɔyimi wǝ dítǝkǝko Yesu ku mi , nya biakpe utu kakplatsya lǝ disuǝtsyǝ ǝsuǝ kǝnyǝ kanyi ka leetu mba ni wǝ sekakedikɔ kamǝ eto bale . Béti mɛ bakpe lǝ kasɔ ka ntu letsyilama baakpo Patmos itsyise mbe Onanto eto Ditiki Sɛɛ nǝmǝ letsya ku ɔnukualɛ wǝ Yesu dílǝkǝ óte eso .
Lǝ Bonamute eto diyi nǝmǝ ǝsuǝǝ , Lɛwɔnɔ Kɛnkɛ áyifǝ dísiǝ lǝ mɛ , ete mínnɔ ɔkɔɛ wǝ léle bembembe fe kakpatsyaku eto kakle lǝ mɔ kama eti .
Ɔkɔɛ ǝmǝ átɛyi nkǝ , “ Wɔni lesa nǝ fǝnyǝ ǝtsyǝ nya lǝ efi kukue komfo atsyese bafokanɔfɔ eto etsyukpa nnya nkpe lǝ kǝmǝnkplɛ ekuanse kamfo . Ke ni Efeso , Smirna , Pergamo , Tiatira , Sardis , Filadelfia , ku Laodikea . ”
Nya lefe nǝ míntsyi míwunisǝmiǝ lǝ mbe futsyǝ nlɛ mɛ etiki budinkoo , nnyǝ sika sia eto kakandiɛyi ekuanse .
Nnyǝ lǝ ke nti lesa nǝ lele utidi eto ditsyǝbi nǝ nkpe awukɛntsyɛ nnya dikulǝ ekpo wǝ lǝ nkpato nya seka eto abɔsu nkle wǝ lǝ lɛkɔɛsi .
Wǝ disi eto sewɔni eflubi futututu fe osamu eto sele nye olokotuku nya wǝ ǝnǝmi nlɛ buyǝnde fe ute wǝ nlɛ buńyǝ .
Wǝ nkpato lɛ buyǝnde fe ayiwa nnya bǝlǝkǝ lǝ ute bási lele nya wǝ ɔkɔɛ eto nnya nlɛ bɔbɔ lele ketu eto ntu bo ditsyi koba kato bɔnlɛ boto lǝ ditumbu kasɔ eto kudu .
Utidi ǝmǝ ákɔbe befandebi bekuanse ɔlɛ lǝ wǝ kodiani . Nya lesiabi nyɛ nnuǝ yayaya lɛbɔ dítsyi lǝ wǝ kɛnyɛ . Nya wǝ ǝnǝmi kenke nlɛ buyǝnde fe nkɔminti eto kofe .
Se mínyǝ wǝǝ , ndu nnɔ lǝ wǝ akɔ fe utidi wǝ díkpe . Úfi wǝ kodiani útǝkǝ mɛ lǝ ǝsuǝ nya ɔ́tɛyi nkǝ , “ Mante sikpi ! Mɔ ni Ututɛ ku Ɔfɛfɛ .
Mɔ ni nwǝ nsi nkpe nɛ ! Ńkpe , fɛ mɔmɔɔ , nsi nkpe idu isu manlo manlo . Nkpe ǝsuǝale lǝ ukpe ku bekpenkpe eto kawunsiǝ ǝsuǝ .
Nyaso wɔni asa nnya fǝnyǝ , asa nnya nkpe mɔmɔ ku nnya luubǝ kama tsya ǝtsyǝ .
Akulasa nnya nkpe lǝ befandebi akuanse nnya fǝnyǝ lǝ mɔ kodiani ku sika sia eto kakandiɛ eto keyi ekuanse kamǝ ni bǝnkǝ befandebi bekuanse biamǝ ni Onanto batɔnkpe itǝ bafokanɔfɔ eto etsyukpa akuanse nyamǝ . Nya iyi ekuanse nyamǝ ni etsyukpa akuanse nyamǝ . ”
Mfo nya ɔ́tɛyi mɔ Yohanes nkǝ , “ Wɔni etiki nyamfo atsyese Efeso eto bafokanɔfɔ eto ditsyukpa eto Onanto eto ɔtɔnkpe fǝnkǝ , Mɔ , Yesu , nwǝ nlɛ befandebi bekuanse lǝ kodiani , nya ɔnlɛ bɔyɛ lǝ sika sia eto kakandiɛ eto keyifo ekuanse nti eto etiki ni nnya nlɛ bubǝ mfo nɛ .
Nnyi keyifo ka fékeyifo , nyi kase fákplatsya ku kase fákpe dibusǝ ku kase fákpe nkɛale fǝnyǝ kanyi . Nnyi miǝ aanla babuyifo tidi eto asa . Áto mba laakpo mǝ ǝsuǝ bǝ batɔnkpe abe , fɛɛ benni , nya fǝnyǝ fǝ beyifo badiantidi .
Nyi miǝ akpe dibusǝ nya fǝnyǝ kanyi lǝ mɔ disi nya ani mánlo fǝ .
Fɛɛ kabua ka minyǝ lǝ fǝ ǝsuǝ ni bǝnkǝ , ensi anla mɛ mɔmɔ fe kase fákala mɛ kɔ .
Nyaso kloma kaka fǝtǝkǝ fɛ fáfankli fetsyi ǝsuǝ . Tsyi awuninsǝ lǝ ǝtsyǝ fe kase fǝtsyǝ kɔ . Nya lǝ tsyi awunisǝ lǝ fǝ abua ǝsuǝ , lǝ inni nko muubǝ ntsyi fǝ okandiɛ eto uyi ǝmǝ lǝ wǝ kǝnyǝkɔ
Fɛɛ nnya ni fǝ afele ni bǝnkǝ , leekisi asa nnya Nikolatia eto betidi leeyifo fe kase mintsya leekisi nya .
Lǝ akpe atoo , nyalɛ tsyue ato lǝ anɔ lesa nǝ Lɛwɔnɔ nǝmǝ nlɛ bafokanɔfɔ eto etsyukpa nyamǝ bɔtɛyi . Mba ditǝkǝ kato , muutǝ mǝ kuyi ko lǝǝtǝ nkpǝ ko ńyǝ lǝ Onanto eto ɔkpɔ kafo eto eyibibi ǝtsyuǝ miǝ bedi . ”
Nya ɔ́tɛyi mɛ nkǝ , “ Wɔni kukue komfo atsyese Smirnafɔ eto bafokanɔfɔ eto Onanto eto ɔtɔnkpe fǝ , Mɔ , Yesu , wǝ ni ututɛ ku ɔfɛfɛfɛ , wǝ díkpe fɛ usi ótaka útsyi ɔkɔmǝ úbǝ nkpǝ , nlɛ nyamfo bɔtɛyi minkǝ ,
Nnyi kanyi ka bɛnlɛ bunyǝ ko ohiã wǝ bɛnlɛ bunyǝ . Fɛɛ lǝ sitinti , biyifo batabinyǝ . Nnyi asa bua nnya mba bǝ mǝ ni Yudafɔ fɛ benni Yudafɔɔ , laatɛyi kefi kabiasǝ mi . Bomu beyifo mba nkpe lǝ Obonsam eto ditsyukpa nti .
Biante kanyi saa ka biǝbǝ bunyǝ sikpi . Bitsyue ato lǝ bǝnɔ . Obonsam eboto mi bǝtsyuǝ obe , utǝ bǝ beti mi bǝtsyuǝ bakpe lǝ aba eto diyo , biunyǝ kanyi itǝ eyi lefosi . Bidi ɔnukualɛ bitǝ mɛ lǝ ibǝ bǝ balo mi kulaa tsya , nya muutǝ mi nkpǝ manlo eto lekankpakpa fe mba dítǝkǝ kato .
Lǝ bekpe atoo , nyalɛ bɛnɔ lesa nǝ Lǝwɔnɔ nǝmǝ nlɛ bafokanɔfɔ eto etsyukpa nyamǝ bɔtɛyi ! Mba luutǝkǝ lebua kato , embudufǝ lǝ ukpǝ nuǝfǝ manlo manlo ǝsuǝ . ”
Nya ɔ́tɛyi mɛ nkǝ , “ Wɔni kukue ǝtǝ Pergamo eto bafokanɔfɔ eto ditsyukpa eto Onanto eto ɔtɔnkpe nkǝ , Mɔ , Yesu , wǝ nkpe lesiabi nyɛ nnuǝ yayaya eto etiki ni nkǝ ,
Nnyi kaka binsi , kaka Obonsam dítsyǝ wǝ sekakedikɔ . Befo mɛ bɛnɔ kekleke . Nya bianyani mi bofokanɔ lǝ mɛ lǝ lefe nǝ bálo Antipa kulaa tsya , wǝ didi mɔ etiki lǝ ɔnukualɛ eto kusu ǝsuǝ lǝ kaka Obonsam nsi .
Fɛɛ nkpe etiki sɛkɛ lǝ mi ǝsuǝ . Bekpé betidi bǝtsyuǝ lǝ mi nti ba ntekeko Balam eto asatete . Utidi ǝmfo ni nwǝ léte Balak kase ɔɔwɛ Israel bebi okpe lǝ lebua ǝsuǝ , nya ɔ́wɛ mǝ ókpe bédi lesa nǝ béfi bǝtǝ bǝfiǝ kedi , nya bédi sɛsɔnɔ .
Nko kee , mi bǝtsyuǝ tsya ntǝkǝko Nikolatiafɔ eto asatete kama .
Bisinkli lǝ mi abua kama ! Lenni nkoo , yǝmbɔklɛ muubǝ mi ɔflɔ nya muufi lesiabi nǝ nkpe mɛ lǝ kɛnyɛ nkpɔnko betidi bamfó lema .
Lǝ bekpe atoo , nyalɛ bɛnɔ lesa nǝ Lɛwɔnɔ nǝmǝ nlɛ bafokanɔfɔ eto etsyukpa nyamǝ bɔtɛyi . Mba ditǝkǝ katoo , muutǝ mǝ manna eto didisa kulakula nǝmǝ ditsyuǝ . Muutǝ mǝ utsyuǝ saa tsya lebaflubia nǝ ǝsuǝ báwɔni diye fɔfɔ nǝ kuutsyuǝ saa lenyi bǝtǝkǝ enso nwǝ hã léfo ni . ”
“ Wɔni kukue komfo atsyese Tiatira eto bafokanɔfɔ eto Onanto eto ɔtɔnkpe fǝnkǝ , Kɛnyɛ kamfo etsyi Onanto eto Ubi wǝ eto ǝnǝmi nlɛ bunyǝ fe ute seka , nya wǝ akpa nlɛ buyǝnde fe ayiwa nnya bási ele kɛnkɛ .
Nyi keyifo ka feyifo . Nyi kase fala mɛ , fǝ bofokanɔ lǝ mɛ ku fǝ kesumu lǝ kanyinyǝnyǝ ǝsuǝ ku dibusǝ nǝ nkpe fǝ , nyi miǝ alɛ bokplatsya mɔmɔ kaso kɔ .
Fɛɛ nnya minyǝ lǝmbǝ kɔnɔ lǝ fǝ ǝsuǝ ni bǝnkǝ bítǝ usio wǝ baakpo Isabel , wǝ nkǝ uyifo Onanto eto unyɛlǝkǝtidi kusu ɔnlɛ asa bote mɔ beyifoyifo , kanyansǝ mǝ kusu kedi asɔnɔ , nya beedi edisa nnya béfi bǝtǝ bǝfiǝ kedi .
Ntǝ wǝ lefe miǝ ɔtsyi ɔwuninsǝ lǝ ɔyɛ abua buyifo , fɛɛ ɔ́ni nkǝ wǝmbɔyɛ wǝ sɛsɔnɔdi .
Lǝ nnya esoo , muutǝ unyǝ kanyi lǝ wǝ belabeke biamǝ ǝsuǝ nya mba laakpo wǝ ebunyǝ kanyi sitinti . Muuyifo nyamfo nko lǝ bantsyi bawuninsǝ bayɛ asa bua nyamfo buyifo ku wǝ .
Moolo mba ntǝkǝko wǝ tsya lǝ bafokanɔfɔ eto etsyukpa kenke tsya lǝ bate bǝ nyifo nwǝ nyi utsyuǝ saa eto nsusu kǝmiǝ ku wǝ alasa . Moofo utsyuǝ saa kayo ɛyɛ lǝ wǝ eyifosa eto kɛnyɛ .
Fɛɛ mi Tiatirafɔ fɛfɛ ba dímamfo wǝ asatete bua nyamǝ , mimba dímankase wǝ asatete nnya baakpo bǝ Obonsam eto asakulakula nnya eto kǝmiǝ letsyo , bɛnɔ , mensimbutsyisǝ mi bitsyike bamba saa .
Fɛɛ isu ese lefe nǝ muubǝ , bɛkɔbe lesa nǝ bɛnlɛ kɔni kekleke bɛlɛ .
Nya mi bǝtsyuǝ ba luutǝkǝ lebua kato nya bɔɔlɛnko nko isu ese lǝ kalosǝkɔɔ , muutǝ mǝ ǝsuǝale fe kase mímfo mintsyiko mɔ Anto ɔflɔ . Muutǝ mǝ ǝsuǝale bedi seka lǝ ese ese ǝsuǝ , ‘ Bedi seka lǝ mǝ ǝsuǝ ku kɔni ale , baba mǝ besense bakpo fe kase baaba ekplibi seka . ’

Muutǝ bǝyǝnde fe kolensiǝnto eto sefandebi ke tsya .
Lǝ bekpe atoo , nyalɛ bitsyue koto lesa nǝ Lɛwɔnɔ nǝmǝ nlɛ bafokanɔfɔ eto etsyukpa nyamǝ bɔtɛyi . ”
“ Wɔni etiki nyamfo atsyese Sardisfɔ eto bafokanɔfɔ eto ditsyukpa eto Onanto eto ɔtɔnkpe fǝnkǝ , Mɔ nwǝ nlɛ Onanto eto awɔnɔ akuanse ku befandebi bekuanse lǝ kɔni nlɛ bɔtɛyi nɛ . Nyi keyifo ka fanlɛ buyifo , nyi miǝ afo diye bǝ esi nkpǝ , fɛɛ ebukpǝ fɛ fanyɛ !
Nyaso taka lǝ akpe ǝsuǝ nkɛale fɛ lǝ ekpe alo kenke . Itsyise nyǝ ntsyǝ lekpo miǝ nnya fékeyifo mamflɔ tɔ elo lǝ mɔ Onanto eto ǝnǝmi .
Nyaso kloma lesa nǝ báte fǝ ku lesa nǝ fánɔ , tsyue nnya koto lǝ etsyi fǝ nkpǝ awunisǝ ǝlǝkǝ fǝ ǝsuǝ lǝ abua ǝsuǝ . Fɛɛ lǝ ǝmansankli atsyi awuninsǝǝ , muubǝ fǝ ɔflɔ fe uyu seka , nya fǝmbote lefe nǝ muubǝ .
Fɛɛ betidi esiani lǝ mi nti lǝ Sardis ebu ba dímanansǝ tɔ mǝ awu . Bookpe awu flubia bǝtǝkǝko mɛ , itsyise mǝ dińyǝ itǝ bǝ beyifo mɔ bale .
Utsyuǝ saa ke luutǝkǝ lebua kato , okpe awu flubia fe mǝ kee , membulǝkǝ wǝ aye lǝ mba nsi nkpǝ eto kukue komǝ kafo . Muudi wǝ adansiɛ lǝ mɔ Anto ku Onanto eto batɔnkpe kenke eto ǝnǝmi miǝ uyifo mɔ bale .
Lǝ bekpe atoo , nyalɛ bitsyue koto lesa nǝ Lɛwɔnɔ nlɛ bafokanɔfɔ eto etsyukpa nyamǝ bɔtɛyi . ”
Lǝ nyamfo eto kamaa , ɔ́tɛyi mɛ nkǝ , “ Wɔni nyamfo atsyese Filadelfia eto bafokanɔfɔ eto ditsyukpa eto Onanto eto ɔtɔnkpe fǝnkǝ , Nwǝmfo eyifo ɔkɛnkɛnyǝ nya wǝ ditiki eyifo ɔnukualɛ . Wǝ nlɛ Oka David eto ǝsuǝale eto safui sia lǝ ɔsini siku sitsyuǝǝ , kuutsyuǝ saa ǝmbǝ wǝ loofo se buti . Nya lǝ uti see , kuutsyuǝ saa embofo se bɔsini .
Nyi keyifo ka feeyifo . Nyi miǝ akpé ǝsuǝale sɛkɛ tsya , áfo mɔ asatete nya fámani mɛ . Nsini kusu ntsyǝ fǝ sɛtɔ ko kuutsyuǝ saa lǝmbofo buti .
Lɔ abe ! Betidi bǝtsyuǝ kpe ba nkpe lǝ Obonsam eto ditsyukpa ǝsuǝ nya baakpo mǝ ǝsuǝ bǝ Yudafɔ , fɛɛ benni Yudafɔ , badia beni . Muuyifo mǝ bǝbǝ base akonki lǝ fǝ akɔ . Muutǝ mǝmblɛ te bǝ maala fǝ .
Nya se bitsyue mɔ etiki koto , nya bíńyǝ kekleke bínyǝ kanyi saa eto okloe esoo , muulǝkǝ mi ntsyiko lǝ kanyinyǝnyǝ eto bulǝ kekleke eto lefe nǝ lǝǝbǝ bubǝ lǝ kawunsiǝ kamfo ǝsuǝ ka buufi bato kasɔ mfo eto betidi kenke babe .
Nlɛ bubǝ lǝ lefe kliminti ǝsuǝ . Bɛkɔbe lesa nǝ bɛnlɛ lǝ kɔni bɛlɛ kekleke bǝ kuutsyuǝ saa embɔlɛ lesa nǝ ni mi kayofofo ofo .
Muuyifo nwǝ luutǝkǝ kato , oseke lǝ mɔ Onanto eto Disumuyo eto diyo . Uńyǝ mfó lefe nǝ kenke nya bembudi wǝ bewui kulefe . Mɔɔwɔni mɔ Onanto eto diye ku mɔ Onanto eto umǝnkplɛ , Yerusalem fɔfɔ , wǝ lɔɔbɔ utsyi mɔ Onanto ɔflɔ kato ubǝ kasɔ ntǝkǝ lǝ wǝ . Mɔɔwɔni mɔ diye fɔfɔ tsya ntǝkǝ lǝ wǝ .
Lǝ bekpe atoo , nyalɛ bɛnɔ lesa nǝ Lɛwɔnɔ nlɛ bafokanɔfɔ eto etsyukpa bɔtɛyi . ”
Nya usi ɔ́tɛyi mɛ nkǝ , “ Wɔni ǝtǝ Laodikea eto bafokanɔfɔ eto Onanto eto ɔtɔnkpe fǝnkǝ , Nwǝ ni ibǝ itǝ wǝ ni nwǝ leeyifo asa lǝ kusu ǝsuǝ ku nwǝ laatɛyi Onanto eto ɔnukualɛɛ , wǝ ǝsuǝ ɛyɛ Onanto díyifo asa nnya kenkee , eto etiki ni bǝ ,
Nyi keyifo ka féyifo nya minyi miǝ ǝmǝnyuǝ nya famamfo ute tsya . Fɛɛ eni nla miǝ yuǝ nye fo ute .
Fɛɛ se feyifo lentilenti , fǝmǝnyuǝ nye famamfo ute esoo , muutufǝ fǝ nwui lǝ mɔ kɛnyɛ .
Aatɛyi fǝ , ‘ Otabinyǝ mini , bike kpé mɛ nya kulesa manhiã mɛ . ’ Fɛɛ enyi fǝ uminsǝtidi ku ohiãfɔ , utidi wǝ dimamflɔ , unǝmba ku nwǝ nyɛ leyaleya feni .
Nyaso nlɛ fǝ kɔlɛ bɔlɛ minkǝ ya sika sia lɛlɛkɛ , sia báyinklisǝ lǝ ute etsyiko mɔ ɔflɔ bǝ lǝ afiani otabinyǝ , ya kafia flubia lǝ eti bǝ lǝ ayɛ leya bɔyɛ kakpe fǝ ǝsuǝ kofani . Ya ǝnǝmi eto afa akpo lǝ ǝnǝmi lǝ ǝnyǝ asa kukɔnɔ .
Betidi ba maalaa , mǝ mǝǝyǝnki kakpe kǝnǝ koto nɛ . Nyaso fo ute lǝ akɔse atsyi lɛkɔɛsi awunisǝ lǝ fǝ abua ǝsuǝ .
Nɔɔ ! Nńyǝ lǝ kesie nlɛ siku bɔsɔ . Lǝ utsyuǝ anɔ mɔ ɔkɔɛ nya ɔsini mɛ sikuu , muudufǝ wǝ diyo nya bonko wǝ lookpe kɔni lǝ ɔkpɛ ɔni budi lesa .
Utsyuǝ saa ke lɛkpɔ utǝkǝ lebua kato , muutǝ kusu usiǝ lǝ mɔ ɔflɔ lǝ kaka minsi lǝ mɔ lekankpomɛ ǝsuǝ , fe kase míntǝkǝ kato nya minsi lǝ mɔ Anto eto lekankpomɛ ɔflɔ seka .
Lǝ bekpe ato , nyalɛ bɛnɔ lesa nǝ Lɛwɔnɔ nǝmǝ nlɛ bafokanɔfɔ eto etsyukpa nyamǝ bɔtɛyi . ”
Lǝ lefe nǝmfóo , nsi nyǝ bulǝkǝkate butsyuǝ nya mínyǝ siku sia básini bǝtsyǝ leya lǝ Onanto eto . Nya mfó mínɔ ɔkɔɛ utsyuǝ wǝ nlɛ bole fe kakpatsyaku nsi nlɛ bufǝ katɛyi mɛ nkǝ , “ Bǝ kato mfo , lǝ nlǝkǝ nnya lǝǝbǝ bubǝ kama nte fǝ . ”
Lamfolamfo , Lɛwɔnɔ nǝmǝ áyifǝ dísiǝ lǝ mɛ nya mínyǝ lekankpomɛ ditsyuǝ kato mfó nǝ ǝsuǝ utsyǝ nsi .
Nwǝ nsi lǝ lekankpomɛ nǝmǝ lǝ buyǝnde fe yaspa ku sardis eto aba nnya lefo koya nya kɔlɛsensǝ ko nlɛ buyǝnde fe emeralda eto leba seka létsyilama lekankpomɛ nǝmǝ .
Bétsyue akankpomɛ awosi ǝnuǝ ana tsya nya létsyilama lekankpomɛ nǝmǝ , nya beninɛ fosi ǝnuǝ ana tsya ba nkpe awuflubia , nya benti sika sia eto akankpakpa nsi lǝ akpomɛ nyamǝ ǝsuǝ .
Nya ofamfa ku ɔsitoto eto kɔsɔ lɛ bɔbɔ ketsyi lǝ lekankpomɛ nǝmǝ ǝsuǝ . Atɛ akuanse nlɛ bunyǝ lǝ lekankpomɛ nǝmǝ eto sɛtɔ . Nyamfo ni Onanto eto awɔnɔ akunse nyamǝ nɛ .
Nya lekankpomɛ nǝmǝ eto sɛtɔ akpa wuee , fe lekpo befi ahũhuɛ beyifo . Asayifoyifo nya nkpe nkpǝ , nya dikǝ ǝnǝmi kpenkpenkpe sɛtɔ ku kama , ńyǝ etsyilama lekankpomɛ nǝmǝ eto akpake nnya ta kenke
Etutɛ ále tsyata . Ǝnuǝfǝ ale ɔtrɔmu . Ǝtsyǝfǝ kpe ǝnǝmi fe utidi . Nya anale ale kɔlikpo ko nlɛ bufunini .
Asa nnya nkpe mfó eto ǝsuǝ saa kpe mbamba akua akua , nya ǝnǝmi diyi nnya etsyilama kalebe saa , nya ɛnlɛ ese busǝ lefe saa katɛyi nkǝ , “ Kɛnkɛ , kɛnkɛ , kɛnkɛ ni Bonamute Onanto wǝ ni ǝsuǝalenyǝ lefe nǝ ta , wǝ nsi nkpe mɔmɔ , wǝ dísiǝ taa kasɔ ketsyikokɔ , wǝ nsi nlɛ bubǝ . ”
Asa nnya nsi nkpe mfó eese atɛsɛ , dibu ku lɛninsɔ eto ese itǝ nwǝ nsi lǝ lekankpomɛ ǝsuǝ wǝ nsi nkpǝ lefe saa isu lefe saa .
Lǝ beyifo nkoo , beninǝ fosi ǝnuǝ ǝna bamǝ aataka kakpoo kasɔ lǝ nwǝ nsi lǝ lekankpomɛ eto ǝnǝmi kesumu wǝ ke ni nwǝ nsi nkpe itǝ lefe manlo manlo nya bǝǝlǝkǝ mǝ akankpakpa kǝtsyǝ lǝ lekankpomɛ nǝmǝ eto sɛtɔ kese ese katɛyi nkǝ ,
“ Bonamute ku bo Onanto ! Fǝ dińyǝ itǝ atɛsɛ ku dibu ku ǝsuǝale . Itsyise fǝ diyifo asa nnya ta kenke , nya fǝtǝ fǝ mǝmblǝ siǝ nkpǝ bo lɛflɔ lǝ fǝ lelabi ǝsuǝ . ”
Nyamfo eto kamaa , nnyǝ kukue kutsyuǝ ko bǝkǝnǝ ko nwǝ nsi lǝ lekankpomɛ ǝsuǝ nlɛ lǝ wǝ kodiani . Báwɔni asa lǝ ko lekpake nǝ ku nnɛ , nya béfi sitǝ eto etinsa beti ko kɛnyɛ lǝ akpa akuanse .
Mfó mínyǝ Onanto eto ɔtɔnkpe kplɛ utsyuǝ wǝ léto ɔkɔɛ bembembe ɔ́tɔ nkǝ , “ Owoe ni nwǝ dińyǝ utǝ bǝ ufǝ sitǝ eto etinsa siamǝ lǝ ɔsini kukue komfo ? ”
Fɛɛ bǝnnyǝ kutsyuǝ saa lǝ kato lee kasɔ lee lǝ ɔkɔmǝ wǝ loofo kukue komǝ bɔsini lǝ obe ko kafo .
Nwi keku tinti se bámfo kutsyuǝ saa bunyǝ wǝ díńyǝ utǝ bǝ umǝnkli ko lǝ okla .
Mfó ǝmǝ nya beninǝ bamǝ eto ɔni lɛtɛyi mɛ nkǝ , “ Mensiwi keku . Bee ! Yesu wǝ baakpo Tsyata wǝ lɛbɔ utsyi lǝ Yuda eto kusǝ , ɔkplɛnyǝ wǝ ni Oka David eto ufluflu , wǝ dítǝkǝ kato , wǝ dińyǝ utǝ bǝ ɔsini sitǝ eto etinsa akpa akuanse nya béfi béti kukue komǝ eto kɛnyɛ nɛ . ”
Lǝ nnya kamaa , nnyǝ Lesamubi nǝ nńyǝ lǝ lekankpomɛ nǝmǝ eto ntinti , nya asa ana nnya nsi nkpe mfó ǝmǝ létsyilama wǝ ku beninǝ bamǝ . Nya íyifo fe bolo bálo lesamubi nǝmǝ . Aakpɛ akuanse ńyǝ ni lǝ disi ku ǝnǝmi akuanse , nya ni Onanto eto awɔnɔ akuanse nnya bátsyese kawunsiǝ kamǝ kenke .
Lesamubi nǝmǝ ésu ófo kukue ko nwǝ nsi lǝ lekankpomɛ nǝmǝ nlɛ lǝ wǝ kodiani .
Kase ófo kukue komǝǝ , asa ana nnya nsi nkpe nyamǝ ku beninǝ fosiǝnuǝ ena bamǝ ákpo kasɔ lǝ lesamubi nǝmǝ eto ǝnǝmi . Mǝ utsyuǝ saa lɛ osanku ku sika eto ɔkpɛ lǝ kɔni . Kakpɛ kamǝ éyi ku lufui nnya ni Onanto eto betidi ba lefo banɔ eto olatoto .
Bése kusǝ fɔfɔ ko nlɛ bɔtɛyi nkǝ , “ Aflɔ ǝtǝ bǝ afo kukue komǝ , nya bǝ lǝ efe sitǝ eto etinsa ekuanse sia nti lǝ kukue komǝ eto kɛnyɛ . Itsyise bálo fǝ , nya ɛyɛ lǝ fǝ ǝsuǝ bufi kǝtǝ kedi eto ukpe ǝsuǝǝ , áfó betidi kpǝ eto disi eto kayo ǝtǝ Onanto . Betidi bamfo etsyi ese ese , bele bele , nsɔ nsɔ , ku kawunsiǝ eto betidi kenke .
Éyifo mǝ báfiani besumunyǝ eto sekakedikɔ ba leesumu bo Onanto , nya boodi seka lǝ kasɔ kamfo . ”
Nya se minsi mímbe , nnyǝ kato eto batɔnkpe akpi , akpi ku awo , awo ba lǝmbǝ leklabii , ńyǝ batsyilama lekankpomɛ nǝmǝ ku asa ana nnya nkpe nkpǝ nyamǝ ku beninǝ bamǝ .
Nya banlɛ ese busǝ bembembe bǝnkǝ , “ Lesamubi nǝ bálo ǝńyǝ ditǝ bǝ , lɛkɛ ǝsuǝale , setabikɛ , kobe , bofobuyifo , dibu , diyǝnde ku atɛsǝ . ”
Nya mínɔ se asa nnya kenke Onanto díyifo nkpe kato ku kasɔ mfo , kasɔ kǝmiǝ ku lekpo kafo ku asa nnya kenke nsi nkpǝ nlɛ ese busǝ katɛyi nkǝ , “ Nwǝ nsi lǝ lekankpomǝ ǝsuǝ ku Lesamubi nǝmǝ , mǝ mbǝ atɛsǝ , dibu , diyǝnde ku ǝsuǝale idu manlo isu manlo . ”
Nya asa ana nnya nsi nkpǝ léfo bátanɔ bǝ , “ Ibǝ itǝ . ” Nya beninǝ bamǝ lékpo lǝ kasɔ , nya bésumu Onanto ku Lesamubi nǝmǝ .
Nya mínyǝ se Lesamubi nǝmǝ dífǝ sitǝ eto etinsa tutɛ nyamǝ ɔ́sini kukue komǝ nya mínnɔ se asa ana nnya nsi nkpǝ eto ani léto ɔkɔɛ íkumi fe ofamfa seka ɛtɛyi nkǝ , “ Bǝ ! ”
Mbe , nya mínyǝ ɔtɔmli flubia utsyuǝ . Nwǝ nsi lǝ wǝ lɛ sifie lǝ kɔni nya bǝtǝ wǝ lekankpakpa ditsyuǝ . Úsiǝ lǝ wǝ nya ɔ́bɔ fe omamanyǝ wǝ lǝǝtǝkǝ kato ntɔ kato kǝtǝkǝkɔ .
Nnya kamaa , Lesamubi nǝmǝ ǝfǝ lɛsini sitǝ eto etinsa eto etinsa nuǝfǝ nyamǝ nya mínnɔ asa ana nnya nsi nkpǝ eto unuǝfǝ lɛtɛyi nkǝ , “ Bǝ ! ”
Nya ɔtɔmini bamba wǝ lɛsɛ lɛbɔ úbǝ . Bǝtǝ nwǝ lǝǝsiǝ wǝ ǝsuǝale bǝ unǝ lema oboko kawunsiǝ eto betidi lǝ balo mǝ bǝtsyuǝ . Bǝtǝ wǝ lesiabi nyɛ nuǝ nǝ lɛmɔ .
Nyamfo eto kamaa , Lesamubi nǝmǝ ǝfǝ sitǝ eto etinsa tsyǝfǝ nyamǝ nti lǝ wǝ kukue komǝ eto kɛnyɛ . Mfó mínɔ se asa ana nnya nsi nkpǝ eto ǝtsyǝfǝ lɛtɛyi nkǝ , “ Bǝ ! ” Nya se mímbee , nnyǝ ɔtɔmini naa bamba nya nwǝ nsi lǝ wǝ lɛ nseni lǝ kɔni .
Nnɔ ɔkɔɛ utsyuǝ wǝ nte fe bɔbɔ ɔ́bɔ utsyi lǝ asa nnya nsi nkpǝ ɔflɔ wǝ lɛtɛyi nkǝ , “ Kamɔ eto ɔkpɛ tɔ itǝ diyi lɔni eto kayofofo nya antabi eto ɛkpɛ itsyǝ ńyǝ itǝ diyi eto kayofofo . Fɛɛ mambiasǝ nnuǝbi ku wain eto eyi nnya ńyǝ mfó ! ”
Nya kama nnya Lesamubi nǝmǝ dífǝ sitǝ eto etinsa nale . Nya mínɔ asa nnya nsi nkpǝ eto anale didi etiki ɛtɛyi nkǝ , “ Bǝ ! ”
Lǝ mbe mfó , nnyǝ miǝ ɔtɔmini wǝ nte fe ntɔ eto ditsyǝbi nńyǝ . Baakpo nwǝ lǝǝsiǝ lǝ wǝ bǝ ukpe . Nya utidi bamba tsya tǝkǝko wǝ kama baakpo ɔkɔmǝ . Bǝtǝ mǝ ǝsuǝale bǝ balo kawunsiǝ eto betidi eto lekpa nale , ɛyɛ lǝ lema , kukpɛnsɛ , bufi ku ɛyɛ lǝ bebutubuki ba lǝǝmuǝ betidi ǝsuǝ .
Se Lesamubi nǝmǝ dífǝ sitǝ eto etinsa nɔnde , ńyǝ awɔnɔ ǝtsyuǝ lǝ kedikǝtǝkɔ eto lǝba nǝmǝ kalɔ , mba bálo eto awɔnɔ , se bǝbǝ Onanto eto leba nǝmǝ kalɔ , mǝ ni mba bálo se bábé Onanto eto Ditiki Sɛɛ nǝmǝ letsya nya bédi ni ɔnukualɛ eso .
Awɔnɔ nyamǝ áfã bembebe ɛtɛyi nkǝ , “ Bonamute , eni ǝsuǝalenyǝ kenke , ɔkɛnkɛnyǝ ku ɔnukualɛnyǝ . Nte lefe nǝ eto lefe ko , fookponko kawunsiǝ eto betidi lekpo , ǝnǝ mba lélo bo koto ? ”
Bǝtǝ mǝ utsyuǝ saa awu flubia kɛntsyɛ ókpe , nya bátɛyi mǝ bǝnkǝ besi babe mǝ kusu sɛkɛ isu ese lefe nǝ eto lefe bálo mǝ beyifotsyuǝ ku mǝ bayimi eto sitiditu kenke balosǝ fe kase bálo mǝ tsya .
Lǝ nyamfo eto kamaa , nnyǝ se Lesamubi nǝmǝ difǝ sitǝ eto etinsa lǝ lekpa kuande ǝsuǝ , kawunsiǝ kenke étinkǝ kekleke , nya kofe lɛyɛ bofa nya lesa saa lena sũũ fe kafia na , nya kofande lɛsɛ hǝǝ fe kɔtɔ .
Befandebi , álo bitsyi kato bibǝ bɛsɔ kasɔ fe kase eyibibi mambemambe laalo kakpo lǝ kasɔ lǝ ufiebi asɔ kekleke .
Difule ánya lamfolamfo fe kase bǝǝkǝnǝ kukue seka nya kɔtini saa ku kasɔ ka ntu letsyilama lɛnyi lǝ nyǝnkɔ .
Mfó nya kawunsiǝ eto baka , Aba bamamanyǝ ninǝ , batabinyǝ ku bǝsuǝalenyǝ , ku betidi ba kenke , ndomufɔ ku mba nsi lǝ mǝ ǝsuǝ ǝsuǝ , difi mǝ ǝsuǝ bákula lǝ ǝbiǝku ku abanse kalɔ ku lǝ atini ǝsuǝ .
Báfa bákpadi atini ku abanse bǝ , “ Beba bekpo bo lǝ ǝsuǝ biti bo bekpe itsyi lǝ nwǝ nsi lǝ lekankpomɛ eto ǝnǝmi ku lǝ Lesamubi nǝmǝ eto lɛblɔfi eto ǝnǝmi .
Itsyise Onanto ku Lesamubi bamǝ eto lǝblɔfi eto diyi nǝmǝ eboyo ! Nya owoe loofo bunyǝ lǝ nnya ǝnǝmi ? ”
Lǝ nyamfo eto kamaa , ńnyǝ Onanto eto batɔnkpe ena bǝtsyuǝ ba nyǝ lǝ kawunsiǝ eto esi ana nyamǝ ba lɛkɔbe kefiebi ǝna kamǝ banlɛ , beti kefiebi kamǝ bǝ kayɛ bɔsɔ lǝ kasɔ , lǝ lekpo nye lǝ eyi ǝsuǝ .
Nya minsi minyǝ Onanto eto ɔtɔnkpe bamba wǝ lɛbɔ utsyi lǝ kofekatokɔ ɔnlɛ kato bobe , nya Onanto wǝ nsi nkpǝ eto lekpotsyǝsa ntǝkǝ lǝ wǝ . Onanto ditǝ ǝsuǝale nkǝ beyifo lesafimfi kasɔ ku lekpo ,
nya ɔ́tɛyi nkǝ , “ Bienyifo lesafimfi kasɔ , lekpo nye eyi saa , isu eyo lefe nǝ buufi sitǝ eto etinsa butsyǝ Onanto eto beyifoyifo eto nto lekpo . ”
Nya bátɛyi mɛ bǝnkǝ betidi ba béfi Onanto eto sitǝ eto etinsa bǝtsyǝ lekpo lǝ mǝ nto eto leklabi ebuyifo betidi akpi kolofa awosi ana ana ( 144,000 ) . Betidi bamfo étsyi Israel eto lefosi mfo nuǝ kafo .
Betidi lefosi akpi ǝnuǝ étsyi Israel eto kafo ǝsuǝ . Mǝ ni Yuda , Ruben , Gad , Aser , Naftali , Manase , Simeon , Lewi , Isakar , Sebulon , Yosef ku Benyamin .



Lǝ nyamfo eto kamaa , ńyǝ sitiditu kplɛ ditsyuǝ nǝ eto betidi kuutsyuǝ lembofo bokla ! Betsyi kasɔ saa , ese saa , bele tɛyi tɛyi saa , betidi betidi saa eto okle , nya bǝnyǝ lǝ lekankpomɛ nǝmǝ ku Lesamubi nǝmǝ eto ǝnǝmi , nya bankpe awuflubia , nya banlɛ bekabe lǝ ani .
Nya báfa ku ɔkɔɛ bembembe bátɛyi bǝnkǝ , “ Bofokǝtǝ etsyi Boanto Onanto wǝ nsi lǝ lekankpomɛ ǝsuǝ ku Lesamubi nǝmǝ ɔflɔ ! ”
Onanto eto batɔnkpe kenke bǝńyǝ batsyilama lekankpomɛ nǝmǝ ku beninǝ bamǝ ku asa ana nyamǝ , nya batɔnkpe bǝmǝ difusǝ ǝnǝmii kasɔ lǝ lekankpomɛ nǝmǝ eto ǝnǝmi , besumu Onanto ,
katɛyi nkǝ , “ Ibǝ itǝ ! Atɛsǝ , diyǝnde , kobe , lɛninsɔ , dibu , ǝsuǝale ku kakplɛkɔ lǝ idi bo Onanto ǝmǝ eto ale idu manlo isu manlo ! Ibǝ itǝ ! ”
Beninǝ bamǝ eto ɔni átɔ mɛ nkǝ , “ Bawoe ni betidi ba nkpe awu flubia kɛntsyɛ mfo ? Nya se bétsyi ? ”
Mfó nya mintɛyi mǝ miǝ , “ Bonamute , minnyi . Fǝ nyi . ” Mfo nya ɔ́tɛyi mɛ nkǝ , “ Mba mfó ni betidi ba dínyǝ kanyi kekleke fɛ bábɔ báfe . Bǝflǝ mǝ awu éle futufutu lǝ Lesamubi nǝmǝ eto kɔtɔ ǝsuǝ .
Nyasoo , bǝǝńyǝ lǝ Onanto eto lekakpomɛ nǝmǝ eto ǝnǝmi kesumu wǝ ketsye ku kakɔmi lǝ wǝ Disumuyo . Itsyise nwǝ nsi lǝ lekankpomɛ nǝmǝ ǝsuǝ ebota mǝ disi lǝ wǝ ǝnǝmi .
Kukpɛnsɛ nye utukuɛ esi ǝmbɔlɛ mǝ kulefe . Nya kofe nye utefofo saa ensiembufi mǝ .
Itsyise Lesamubi nǝ nkpe lǝ lekankpomɛ nǝmǝ eto ntinti mfóo , ebɔlɛ mǝ ola , obe mǝ . Wookpa mǝ ɔyɛnko usuko kaka nkpǝ eto ntu bo laayifǝ lefe saa nkpe . Nya Onanto tsya lɔɔsi mǝ binǝntu saa lǝ ǝnǝmi . ”
Se Lesamubi nǝmǝ dífǝ sitǝ eto etinsa sia nti lǝ lekpa kuansele ǝsuǝǝ , ídi kanana lǝ kato itǝ fe lebombosɔsɔ eto kutsyǝ .
Nnya kamaa , nnyǝ Onanto eto batɔnkpe ekuanse ba lǝǝńyǝ lǝ Onanto eto ǝnǝmi , nya útǝ mǝ nkpatsyaku nkuanse .
Nya Onanto eto ɔtɔnkpe bamba wǝ lɛlɛ sika sia eto dikplibi nǝ kafo baatonsǝ lufui kɔnii , lɛbɔ úńyǝ lǝ leba nǝ ǝsuǝ bǝǝtǝ kedi ɔflɔ . Bǝtǝ wǝ lufui kpǝ bǝ ufi ɔkɔ ku Onanto eto betidi ba kenke eto olatoto ǝsuǝ lǝ ufi utǝ kedi lǝ sika sia eto kedikǝtǝkɔ eto leba nǝ ńyǝ lǝ lekankpomɛ nǝmǝ ɔflɔ .
Se banlɛ lufui nǝmǝ botonsǝǝ , ni kuyuǝ ko nlɛ boto kabɔ lǝ dikplibi nǝmǝ kafo ákɔ ku Onanto eto betidi eto olatoto ɛyɛ lǝ Onanto eto ɔtɔnkpe wǝ nńyǝ lǝ wǝ ǝnǝmi eto ani isu Onanto ɔflɔ .
Lǝ nyamfo eto kamaa , Onanto eto ɔtɔnkpe ǝmǝ ǝlǝkǝ ute lǝ Disumuyo eto leba nǝmǝ ǝsuǝ úfi úyisǝ lufui eto dikplibi nǝmǝ nya úsǝ wǝ ókpo lǝ kasɔ ǝsuǝ . Se úyifo nkoo , nnɔ se kato díkumi bembembe , nya kato léto ɔsi , nya kasɔ dítinkǝ .
Mfó nya Onanto eto batɔnkpe ekuanse ba nlɛ nkpatsyaku dímuǝ ǝsue bǝ beefǝ mǝ nkpatsyaku bomǝ .
Onato eto ɔtɔnkpe tutɛ ǝmǝ éfe wǝ kakpatsyaku . Lamfolamfo , etubankli ku ute wǝ létsyaka ku kɔtɔ ábɔ ékpo lǝ kasɔ nya étonsǝ kawunsiǝ eto lekpa tsyǝfǝ , nya eyi eto lekpa tsyǝfǝ léto . Fɛɛ sefaa , semblɛ kenke áto .
Nyamfo eto kamaa , Onanto eto ɔtɔnkpe nuǝfǝ tsya éfe wǝ kakpatsyaku . Nya lesa nǝ lele kɔtini kplɛ ko nlɛ ute bunyǝ lɛbɔ nya báto ko bákpe lǝ lekpo kǝmiǝ . Nya lekpo eto ntu bomǝ eto lekpa tsyǝfǝ léfiani kɔtɔ .
Nya akpɛ ku bebuki ba nkpe lǝ ntu bomǝ eto lekpa tsyǝfǝ kenke díkpe . Nya ntu eto efue nnya ntǝkǝ lǝ ntu bomǝ eto lekpa tsyǝfǝ lébia .
Onanto eto ɔtɔnkpe tsyǝfǝ éfe wǝ kakpatsyaku . Mfó nya sefandebi kplɛ sitsyuǝ sia nlɛ ute bunyǝ fe lɛtɛ léfankli sitsyi kato sídufǝ lǝ ntu bo laabɔdi ku mbo ni ntuyifǝyifǝ eto lekpa tsyǝfǝ ǝsuǝ .
Baakpo sefandebi siamǝ bǝ Kalokatakata . Ntu eto lekpa tsyǝfǝ áfiani ntu bo nkpe kalo , nya betidi kpǝ bǝtsyuǝ díkpǝ itsyise bǝnǝ ntu bomǝ eso .
Mfó nya ɔtɔnkpe nale dífǝ wǝ kakpatsyaku . Ítǝ bǝ kofe eto lekpa tsyǝfǝ , kofande eto lekpa tsyǝfǝ ku befandebi eto lekpa tsyǝfǝ , nnya ǝtsyuǝ saa eto diyǝnde eto lekpa tsyǝfǝ áni . Lǝ nyaso ketsye ku diyi eto lekpasǝ nǝ laakɛ eto lekpa tsyǝfǝ áni .
Lǝ nyamfo eto kamaa , se minyǝ minlɛ bobe , ńnyǝ kɔlikpo kplɛ kutsyuǝ se kɔnlɛ bufunini kato fanlo , kafe katɛyi ku ɔkɔɛ bembembe katɛyi nkǝ , “ Mbɔbɔɛ , mbɔbɔɛ , mbɔbɔɛ mǝǝtǝ betidi ba luubu besiǝ lǝ kawunsiǝ lǝ lefe nǝ Onanto eto batɔnkpe fɛfɛ itsyǝ ba luubu luufe mǝ nkpatsyaku ntsyǝ bomǝ . ”
Mfó Onanto eto ɔtɔnkpe nɔnde dífe wǝ kakpatsyaku . Nya mínyǝ sefandebi sitsyuǝ ditsyi kato síbǝ sɛsɔ lǝ kasɔ , nya béfi ukpe kǝmiǝ eto dibiǝ nǝ lena sũũ eto safui bǝtǝ se .
Sɛsini ukpe kǝmiǝ eto dibiǝ kplɛ nǝmfo nya kuyuǝ ko nte fe ditefɛnku ǝsuǝ kɔ́bɔ kutsyii , díti kofe eto ǝnǝmi ku ko diyǝnde itǝ difule kenke lena sũũ lǝ kuyuǝ ko lɛbɔ kutsyi lǝ dikpǝmbiǝ nǝmǝ eso .
Bekpese áló betsyi kuyuǝ komǝ ǝsuǝ bǝbǝ bákpo lǝ kasɔ nya Onanto dítǝ mǝ ǝsuǝale fe bakpoe ba laata seka .
Bátɛyi mǝ bǝnkǝ , bambiansǝ afanto nye seefa nye kuyi saa enso betidi ba Onanto dímǝntǝkǝ mǝ leba lǝ mǝ nto .
Bǝtǝ bekpese bamǝ kusu bǝ bate betidi bamǝ ohiã itǝ afa anɔ , fɛɛ banlo mǝ . Lǝ bata utidi , yeefi fe kanyi ka fuunyǝ lǝ okpoe ata utidi seka .
Lǝ afa anɔ nyamfo nti , bɔɔbɛbɛ ukpe bǝ beekpe , fɛɛ bembunyǝ wǝ bekpe . Boola bǝ beekpe , fɛɛ ukpe ebutsyetsyi udu lǝ mǝ ɔflɔ .
Bekpese bamǝ eto ditsyǝbi te fe batɔmli ba léto akpatsya itǝ lema bɔkpɔ . Béti mǝ akpakpa nnya lele sika sia eto akankpakpa lǝ mǝ esi . Nya mǝ ǝnǝmi lele betidi eto ǝnǝmi .
Mǝ disi eto sewɔni ekulǝ fe besio eto sele , nya mǝ anyi lele tsyata eto ale .
Nya béfi asa ǝtsyuǝ nnya nte fe bitu eto awu nnya leeti lɛkɔɛsibi bákpe . Kudu ko nlɛ bɔbɔ ketsyi lǝ mǝ mbamba ǝsuǝ ale nkeke bo batɔmini lǝǝnǝ kpǝ bo batɔmini nlɛ bunǝ bantɔnko lǝ lema .
Bekpese bamfo kpé kǝkǝ ku kabé bo laata fe okpoe eto ale , nya bankpe ǝsuǝale lǝ mǝ kǝkǝ ǝsuǝ boofo bufi keyifo utidi lesafimfi itǝ afa anɔ .
Bakpé Oka wǝ nlɛ seka budi lǝ mǝ ǝsuǝ . Wǝ ni ɔtɔnkpe wǝ nsi lǝ ukpe eto dibiǝ eto kɛnyɛ mfó . Wǝ diye ni Abadon lǝ Sihibri ǝsuǝ . Nya lǝ Sigriki ǝsuǝ , Apolion eto kasɔ ni nwǝ laabiasǝ asa .
Kanyinyǝnyǝ kplɛ tutɛ ébubǝ káfe . Nyamfo eto kamaa , nnuǝ bamba si bɔlɛ bubǝ .
Nnya kama , nya Onanto eto ɔtɔnkpe kuande dífǝ wǝ kakpatsyaku . Nya mínɔ se ɔkɔɛ utsyuǝ lɛbɔ utsyi lǝ sika sia eto Disumuyo eto leba nǝ ńyǝ lǝ Onanto eto ǝnǝmi eto akpɔ ana nyamǝ ǝsuǝ .
Ɔkɔɛ ǝmǝ átɛyi Onanto eto ɔtɔnkpe kuande ǝmǝ nkǝ , “ Benyankli batɔnkpe ena ba bákle bǝtsyǝ lǝ Ketukplɛ Frate ɔflɔ ! ”
Mfo báyankli batɔnkpe ena bamǝ . Bálɔ mǝ bǝtsyǝ nya bǝmuǝ ǝsuǝ itǝ lebombosɔsɔ nǝmǝ , diyi nǝnǝ , kofa komǝ ku lɛlɛ nǝmǝ bǝmuǝ ǝsuǝ bǝtsyǝ lǝ balo kawunsiǝ eto betidi kenke eto lekpa tsyǝfǝ .
Bátɛyi mɛ bǝ bamamanyǝ ba nsi lǝ batɔmli dimuǝ ǝsuǝ bǝnyǝ itǝ lema bɔkpɔ eto utu . Beyifo awo alofa ǝnuǝ .
Nya lǝ ǝnǝtǝtǝ eto kǝlǝkǝkate eto bunyǝ ǝsuǝǝ , nnyǝ batɔmli bamǝ ku mba nsi lǝ mǝ ǝsuǝ . Bakpe lɛkɔɛsibi eto bitu eti awu nya nlɛ buyǝnde fe ute eto lɛsɛbi seka ku safir eto leba eto diyǝndebi ku ǝtsyuǝ lɛsɛ fe dikusɛmfɔ eto kasiakɔ seka . Batɔmli bamǝ eto esi eyifo fe tsyata eto disi seka , nya ute kuyuǝ ku ute ku etenkli eto aba nlɛ bɔbɔ ketsyiko lǝ mǝ nnyɛ .
Nya kanyinyǝnyǝ eto akpa ǝtsyǝ nyamfo , ini ute , kuyuǝ ku ute eto leba nǝ ditsyi lǝ batɔmli bamfo eto nnyɛ lelo kawunsiɛ eto betidi eto lekpa tsyǝfǝ kenke .
Batɔmli eto ǝsuǝale nyamfo ábɔ itsyi lǝ mǝ nnyɛ ku mǝ kǝkǝ ǝsuǝ . Nya mǝ kǝkǝ eyifo fe bawa ku esi nnya beefi keyifo betidi asafimfi .
Betidi fɛfɛ ba kenke dímenkpe ɛyɛ lǝ kanyi kamǝ ǝsuǝǝ , ménsinkle lǝ asa nnya mǝ kosate dífi ani béyifo eto busumu kama . Bénsinkli lǝ awɔnɔ bua , sika sia ku sika flubia , bitu sia , abambi ku eyi nnya báwoe , nnya lǝǝnnyǝ , laanyɛ nye laannɔ eto busumu kama .
Bántsyi bawuninsǝ lǝ mǝ betidilolo , asabɔtɔkanɔ , sɛsɔnɔdi ku mǝ kuyu ǝsuǝ .
Nnya kamaa , nnyǝ Onanto eto ɔtɔnkpe kplɛ utsyuǝ wǝ lɛyifǝ utsyi kato úbǝ kasɔ . Okpe lǝ difule ǝsuǝ nya kɔlɛsensǝ letsyilama wǝ lǝ disi . Wǝ ǝnǝmi lɛ buyǝnde fe kofe seka nya wǝ akpa nte fe ute eto ala nnya ńyǝ kasɔ .
Ɔlɛ kukue kɛkɛ kutsyuǝ ko básini lǝ kɔni . Úfi wǝ kodianikpa útǝkǝ lǝ lekpo ǝsuǝ , nya úfi wǝ kǝmǝnikpa útǝkǝ lǝ kasɔ ǝsuǝ .
Mfo nya óto ɔkɔɛ bembembe fe tsyata seka . Nya se ófã nkoo , bánɔ bukumi sekuanse eto ɔkuɛ kato .
Lefe nǝ mínɔ bukumi bomfoo , nla lǝ nwɔni asa nnya mínɔ ntsyǝ . Fɛɛ nnɔ ɔkɔɛ utsyuǝ wǝ lɛbɔ utsyi kato lɛtɛyi nkǝ , “ Ti akulasa nnya bukumi sekuanse siamǝ lɛtɛyi ǝtsyǝ , manwɔni nnya ǝtsyǝ . ”
Ete mínyǝ Onanto eto ɔtɔnkpe wǝ nńyǝ lǝ kasɔ ku lekpo ǝsuǝ lébesǝ wǝ kodiani kato .
Nya óka ntamu lǝ Onanto wǝ nsi nkpǝ lefe saa , wǝ díyifo kato ku nnya nkpe kasɔ mfo ku asa nnya nkpe lǝ ke , lekpo ku asa nnya nkpe lǝ ni eto diye ǝsuǝ ɔ́tɛyi nkǝ , “ Lefe biasǝbiasǝ saa ensibǝ .
Nya lǝ ɔtɔnkpe kuansele ǝmǝ efe wǝ kakpatsyaku koo , ete Onanto eto ketsyue kulakula ka bábe letsya bǝtǝ wǝ bǝnyɛlǝkǝtidi ba ni wǝ beyifoyifo ebubǝ itǝ . ”
Lǝ nnya kamaa , ɔkɔɛ wǝ ditsyi kato dídinko mɛ etiki esi ɔ́tɛyi mɛ nkǝ , “ Su afo kukue kɛkɛ ko básini bǝtsyǝ nkpe lǝ Onanto eto ɔtɔnkpe wǝ nńyǝ lǝ lekpo ku kasɔ ǝsuǝ eto kɔni . ”
Mfó nya mínsu ɔtɔnkpe ǝmǝ ɔflɔ nya míntɛyi wǝ minkǝ ufi kukue kɛkɛ komɛ utǝ mɛ . Ɔ́tɛyi mɛ nkǝ , “ Fo lǝ ayimi ko . Kɔɔkɛ kalo lǝ fǝ kafo , fɛɛ lǝ kɛnyɛ kɔɔkɛ kamini fe bablɔ seka . ”
Mmfo kukue kɛkɛ komǝ lǝ wǝ kɔni , nya míyimi ko , nya kɔkɛ kamuni fe bablɔ lǝ mɔ kɛnyɛ . Fɛɛ lefe nǝ mímmini ko mínlosǝǝ , kɔkɛ kalo lǝ mɔ kafo kǝmiǝ .
Lǝ nnya kamaa , ɔtɔnkpe ǝmǝ átɛyi mɛ nkǝ , “ Ele bǝ esi abe Onanto eto Ditiki Sɛɛ nǝmǝ letsya ǝtǝ ese kpǝ , betidi kpǝ , bele bele ku baka kpǝ . ”
Nyamfo eto kamaa , Onanto éfi uyi wǝ lele nwǝ beefi kesusu asa utǝ mɛ . Nya ɔ́tɛyi mɛ nkǝ , “ Su esusu mɔ kedikǝtǝkɔ ku leba nǝ ǝsuǝ bǝǝtǝ kedi ku lǝ akla betidi ba nlɛ busumu lǝ kedikǝtekɔ mfó .
Fɛɛ mensusu diyo nǝmǝ eto lekpata , itsyise béfi mfo bǝtǝ mba lenni Yudafɔ . Mǝ lǝǝbǝ botaka kǝńyǝ lǝ umǝ kɛnkɛ ǝmǝ ǝsuǝ itǝ afa fosi ana afa ǝnuǝ .
Mootsyese mɔ badansiɛ inuǝ ba lɔɔkɛ lǝ nkumfia ǝsuǝ babé mɔ Ditiki Sɛɛ nǝmǝ letsya itǝ eyi kɔkpi alofa ǝnuǝ awosi akua ( 1,260 ) nyamfó . ”
Bǝnyɛlǝkǝtidi inuǝ bamfo ni nnuǝbi eto eyi ǝnuǝ ku kakandiɛyi inuǝ nnya ńyǝ lǝ kawunsiɛ eto Onamute eto ǝnǝmi nɛ .
Lǝ utsyuǝ ala nkǝ weeyifo mǝ kabuaa , ute aabɔ ketsyi lǝ mǝ nnyɛ katsylɔsǝ mǝ . Nyaso utidi wǝ ke laala nkǝ weeyifo mǝ kabuaa , kusu komfo ǝsuǝ bɔɔyɛ balo wǝ nɛ .
Bakpe ǝsuǝale baafo ɔsɔmi kusu buti bǝ woanni lefe nǝ banlɛ Onanto eto Ditiki Sɛɛ nǝmǝ letsya bobe . Bakpe ǝsuǝale tsya lǝ etubiǝ kenke ǝsuǝ nya bootǝ bǝ ntu bomǝ fiani kɔtɔ . Bakpe ǝsuǝale tsya bǝ kanyinyǝnyǝ ate ate bǝ lǝ kawunsiǝ kenke ǝsuǝ lǝ lefe nǝ kee baala ǝsuǝ .
Lefe nǝ ke babé Onanto eto Ditiki Sɛɛ nǝmǝ letsya balosǝǝ , ubutubuki kplɛ wǝ lɛbɔ utsyi lǝ dikpembiǝ kplɛ nǝmǝ ubǝǝ , ebɔkpɔnko mǝ utǝkǝ mǝ kato olo mǝ .
Mǝ ǝsuǝ eto sinǝ kpenkpe siamǝ ebolabelǝ obia lǝ umǝnkplɛ ǝmǝ bǝtǝkǝ diye kulakula bǝ Egipte nye Sodom eto obia . Mfo básɔ mǝ Onamute lǝ uyikabie ǝsuǝ nɛ .
Lǝ eyi ǝtsyǝ ku kutsyǝ ǝsuǝǝ , betidi ebutsyi ese saa ese , nlɛ saa nlɛ , bele tɛyitɛyi saa beletɛyitɛyi ku kawunsiǝ eto betidi ba tã bǝbǝ babe mǝ bakɔ nya bǝmbɔtɔnɔ bǝ bebikǝ mǝ .
Nya kaawunsiǝ eto betidi ebunyǝ disuǝyuǝ lǝ betidi inuǝ bamfo eto ukpe eso . Booto keyudu , bǝtǝ bǝtsyuǝ asa , itsyise Onanto eto bǝnyɛlǝkǝtidi inuǝ bamfo ekpe esoo , lǝ kanyi kpǝ ka bǝnǝ baboko betidi ǝsuǝ eso .
Lǝ eyi ǝtsyǝ ku kutsyǝ kama , ufiebi wǝ lǝǝtǝ nkpǝ ditsyi Onanto ɔflɔ ǝbǝ údufǝ lǝ mǝ nya bátaka bǝńyǝ bǝbǝ nkpǝ ! Sikpi ǝmuǝ mba kenke dínyǝ mǝ tinti .
Nnya kamaa , bǝnyɛlǝkǝtidi inuǝ bamǝ ánɔ ɔkɔɛ utsyuǝ wǝ lɛbɔ útsyi kato wǝ lɛtɛyi mǝ nkǝ , “ Bibǝ kato mfo ! ” Kase mǝ balo ńyǝ banlɛ mǝ bobee , bédufǝ lǝ lɛsɔmiloku ǝsuǝ nya dítsyi mǝ disuko kato .
Lǝ lefe nǝmfó ǝsuǝ tututuu , kasɔ étinkǝ kekleke nya umǝ eto lekpafosile léba lékpo kasɔ muɛmuɛmuɛ , nya betidi akpi akuanse díkpe . Sikpi ǝmuǝ betidi fɛfɛ bamǝ nya bátɛsǝ Onanto wǝ nkpe kato eto diye !
Kanyinyǝnyǝ nuǝfǝ ébubǝkafe , fɛɛ kǝtsyǝfǝ teke kama ɛlɛ bubǝ kitikpo .
Lǝ nnya kamaa , Onanto eto ɔtɔnkpe kuansele éfe wǝ kakpatsyaku , nya mínɔ kakɔɛ bembembe lǝ kato ka nlɛ bɔtɛyi nkǝ , “ Kawunsiǝ kamfo eto sekakedikɔ áfiani Boanto Onanto ku Wǝ Nwǝ Bákpo Ɔhile Bǝtsyǝ eto kale , nya wuudi seka idu manlo isu manlo ! ”
Mfó ǝmǝ nya beninǝ fosi ǝnuǝ ena ba nsi lǝ Onanto eto ǝnǝmi lǝ mǝ akankpomɛ ǝsuǝ lékpo kasɔ béfusǝ ǝnǝmi nya bátɛsǝ Onanto
banlɛ bɔtɛyi bǝnkǝ , “ Bonamute wǝ ni ǝsuǝalenyǝ kenke , wǝ nkpe nya ɔkɛ ! Bɔasɔ fǝ ani , itsyise éfi fǝ ǝsuǝale kplɛ nyamǝ nya fétsyiko seka budi .
Kafo ányi betidi ba dímamfo fǝ bánɔ . Lefe nǝ ele bǝ lǝkǝ fǝ lɛblɔfi ate eboyo . Lefe nǝ ele bǝ bakponko bekpenkpe lekpo eboyo . Lefe nǝmǝ eboyo bǝ lǝ afo fǝ bǝnyɛlǝkǝtidi ba ni fǝ beyifoyifo , bamǝ kayo sɛɛ , ku fǝ betidi kenke ba nkpe dibu itǝ fǝ , bakplɛnyǝ ku betidi wuewue ta kenke . Nya lefe eboyo bǝ lǝ atsyɔlɔsǝ betidi bua ba lélo fǝ betidi lǝ kawunsiǝ . ”
Básini Onanto eto kedikǝtǝkɔ kɛnkɛ ka kato , nya mínyǝ kɛnyɛklekle eto lelaka nǝmǝ mfó . Nya difule léto ɔsi díńyǝ ute ku kudu kplɛ . Kato ékumi nya kasɔ dítinkǝ nya etubankli kplɛ kpǝ lélo .
Mfo nya ayanisa ǝtsyuǝ dílǝkǝ ǝsuǝ éte lǝ difule ǝsuǝ.Usio utsyuǝ wǝ nkpe awu nnya nte fe kofe seka , dílǝkǝ ǝsuǝ óte . Ómankli kofande uńyǝ nya lekankpakpa nǝ béfi lefo befandebi binuǝ béyifo nti wǝ lǝ disi .
Usio ǝmǝ lɛ kafo . Kafo kamǝ lɛ wǝ bunǝ , nya se kafo nlɛ wǝ bunǝ esoo , úkafa bembembe .
Ekpinsa bamba esi ɛbɔ lǝ difule bio ! Owa kplɛ wǝ nkpe sikpi , lɛsɛ , nkpe esi akuanse ku akpɛ lefosi , nya wǝ disi saa ntsyi lekankpakpa tsya lɛbɔ .
Úfi wǝ uke únǝ befandebi eto lekpa tsyǝfǝ utsyiko difule nǝmǝ ǝsuǝ kato ókpo lǝ kasɔ ǝsuǝ . Nnya kamaa , ótaka uńyǝ lǝ usio ǝmǝ eto sɛtɔ nkǝ lǝ ole ubi ǝmǝ koo , lǝ umuǝ wǝ ɔmini .
Nya usio ǝmǝ léle osaibi , wǝ luudi seka lǝ kawunsiǝ kenke ǝsuǝ , ku situ eto oka eto uyi . Fɛɛ Onanto eto Lɛwɔnɔ étsyi ubi ǝmǝ údunko mlǝ úsuko Onanto ku wǝ lekankpomɛ nǝmǝ ɔflɔ .
Usio ǝmǝ étsyetsyi úsu mfim nti kaka Onanto lɛlɔ kǝsiǝkɔ utsyǝ wǝ , kaka bɔɔlɛ wǝ ola itǝ eyi kɔkpi kɔni eyi alofa ǝnuǝ eyi fosiakua ( 1,260 ) .
Mfo nya lema díbǝ lǝ kato . Nya Onanto eto ɔtɔnkpe ninǝ kenke wǝ baakpo Mikael lɛtɔnko Onanto eto batɔnkpe bátaka lema lǝ owa kplɛ ku wǝ batɔnkpe bamǝ ǝsuǝ nya batsyaka lema .
Bǝtǝkǝ owa kplɛ ku wǝ batɔnkpe bamǝ kato , nya bénsitǝ wǝ ku wǝ batɔnkpe bamǝ kusu bǝ bǝsiǝ lǝ kato mfó bio .
Bála owa kplɛ ǝmǝ bǝlǝkǝ lǝ kato mfó . Wǝ ni owa koko kplɛ ǝmǝ baakpo olo ǝmǝ nye Obonsam nɛ , wǝ lɛwɛ kawunsiǝ kenke okpe nɛ . Nya bála wǝ ku wǝ batɔnkpe kenke bátsyese kasɔ mfo .
Nyamfo eto kamaa , nya mínɔ ɔkɔɛ kplɛ utsyuǝ lǝ kato nlɛ bɔtɛyi nkǝ , “ Mɔmɔɔ , Onanto eto bofokǝtǝ utidi ebubǝ ! Onanto eto ǝsuǝale ku sekadidi ebubǝ . Wuulǝkǝ wǝ Nwǝ Onanto Lékpo Ɔhile Utsyǝ eto ǝsuǝale ote . Itsyise bǝlǝkǝ nwǝ díkala bo bayimi kɛnyɛ ketsye ku kakɔmi kǝtǝ Onanto báto bákpe itsyi kato .
Bǝtǝkǝ wǝ kato ɛyɛ lǝ Lesamubi nǝmǝ eto kɔtɔ ku ɔnukualɛtiki nnya ǝsuǝ bábe letsya . Itsyise bátɔnɔ faa bǝ bookpe nya béfi mǝ nkpǝ bǝtǝ fe keditǝtǝ seka .
Nyaso binyǝ disuǝyuǝ mimba nkpe kato mfo ! Fɛɛ mǝǝtǝ kasɔ ku lekpo mbɔbɔɛ ! Itsyise Obonsam áyifǝ úbǝ mi ɔflɔ ku lɛblɔfi . Itsyise uyi nkǝ lefe sɛkɛ hã dibu itǝ wǝ . ”
Se owa kplɛ ǝmǝ dínyǝ utsyǝ lekpo nkǝ bála wǝ báto bakpe lǝ kasɔ mfóo , ɔ́ti usio wǝ léle osaibi ǝmǝ kama .
Nya béfi kɔlikpo eto mbaba kplɛ nuǝ bǝtǝ wǝ lǝ ufunini usu kaka wɔɔkɛ lǝ mfiminti kaka bɔɔlɛ wǝ ola itǝ alɛ ǝtsyǝ ku kutsyǝ bǝ lǝ ɔbɔ ofe lǝ owa kplɛ ǝmǝ eto ani .
Lǝ nnya kamaa , owa kplɛ ǝmǝ ala ntu kpenkpenkpe ntsyuǝ bǝ lǝ bɔbɔdi fe ketu kplɛ busu butsyi usio ǝmǝ budunko .
Fɛɛ kasɔ áfo kǝtǝ usio ǝmǝ nya kéminkli kɛnyɛ kámini ntu boǝ kenke owa kplɛ ǝmǝ léla .
Ete owa kplɛ ǝmǝ dínyǝ ɔblɔ kekleke ókpe usio ǝmǝ , nya údu úsu nkǝ weesu ɔkpɔnko usio ǝmǝ eto befluflu ba díbu ba leetsyue Onanto eto etiki koto nya báfo ɔnukualɛ wǝ bǝlǝkǝ bate mǝ lǝ Yesu ǝsuǝ bánɔ .
Nya owa kplɛ ǝmǝ díńyǝ lǝ lekpo kɛnyɛ mfó .
Nyamfo eto kamaa , nnyǝ ubutubuki utsyuǝ nlɛ bɔbɔ ketsyi lekpo kǝmiǝ . Okpe esi akuanse ku aakpɛ lefosi . Lɛɛkpɛ saa tsyi lekankpakpa . Nya báwɔni mbusiotiki nnya ńyǝ lǝ Onanto ǝsuǝ bǝtǝkǝ lǝ wǝ disi saa ǝsuǝ .
Ubutubuki ǝmǝ ale ɔkplɛle , nya wǝ akpa te fe ukiti eto ale , nya wǝ kɛnyɛ te fe tsyata eto kale . Owa kplɛ ǝmǝ éfi wǝ kosate eto ǝsuǝale , wǝ lekankpomɛ ku wǝ sekadidi eto ǝsuǝale kplɛ nyamǝ útǝ ubuki ǝmfo .
Ubutubuki ǝmǝ eto disi lɔni te fenkǝ léfo dikpemfabe kekleke ditsyuǝ , fɛɛ lefabe nǝmǝ ébukpe . Nyamfo éyifo kawunsiǝ eto betidi kenke naa , nya bǝtǝkǝko ubutubuki ǝmǝ kama .
Betidi ésumu owa kplɛ ǝmǝ , itsyise kúfi ko ǝsuǝale kútǝ ubutubuki ǝmfo . Bémusu ubuki ǝmǝ bátɛyi bǝnkǝ , “ Owoe nte fe ubutubuki ǝmfo ? Nya owoe loofo wǝ bɔkpɔnko ? ”
Bǝtǝ ubutubuki ǝmǝ ǝsuǝale údi emutiki nya lǝ Onanto ǝsuǝ , nya ditǝ únyǝ ǝsuǝale itǝ afa fosi ana afa ǝnuǝ .
Útsyiko Onanto eto diye , wǝ kǝsiǝkɔ ku betidi ba kenke nsi lǝ wǝ ɔflɔ kato bukudi .
Bǝtǝ wǝ kusu bǝ ɔkpɔnko Onanto eto betidi lǝ utǝkǝ mǝ kato , nya besi bǝtǝ wǝ ǝsuǝale lǝ ese saa ese , betidi saa betidi , bele saa bele ku kafo saa kafo ǝsuǝ .
Nya betidi ba kenke nsi lǝ kasɔ mfo ebusumu wǝ enso betidi ba hã eto aye báwɔni fɛ béyifo kawunsiǝ bákpe lǝ nkpǝ eto kukue ko ni Lesamubi nǝ bálo eto bale .
Nwǝ ato nkpee , lǝ ɔnɔ .
Utidi wǝ ele bǝ bǝmuǝ , boomuǝ wǝ . Nya nwǝ tsya ele bǝ balo ku lesiabi tsyaa , ele bǝ balo wǝ nko . Nyamfo esoo , mi Onanto eto betidi , ele bǝ bińyǝ kekleke lǝ kanyinyǝnyǝ ǝsuǝ nya lǝ bidi ɔnukualɛ bitǝ wǝ .
Mfo minsi mínyǝ ubutubuki bua bamba wǝ lɛbɔ utsyi kasɔ . Ukǝ aakpɛ ǝnuǝ lǝ disi fe lekposubi eto ale , fɛɛ údi etiki fe owa kplɛ ǝmǝ seka .
Ófo ǝsuǝale kplɛ nnya nkpe wǝ utsyiko lǝ ututɛ ǝmǝ ɔflɔ , nya úyifo nnya keyifo lǝ wǝ ǝnǝmi . Útǝ nkǝ betidi ba nsi kasɔ mfo ku ke betidi kenke lǝ besumu ubutubuki bua tutɛ ǝmǝ wǝ bǝtǝkǝ dikpemfabe kekleke fɛ díkǝkpǝ .
Ubutubuki nuǝfǝ ǝmfo éyifo ayanisa kplɛ . Útǝ ute kulaa tsya ábɔ utsyi kato úbǝ kasɔ lǝ betidi ba kenke eto ǝnǝmi .
Ɔ́wɛ betidi ba kenke nsi lǝ kasɔ lǝ ayanisa nnya bǝtǝ wǝ kusu bǝ uyifo lǝ ubutubuki tutɛ eto ǝnǝmi eso . Ubuki ǝmǝ átɛyi kawunsiǝ eto betidi nkǝ bato ubutubuki bua wǝ eto disi bǝtǝkǝ lefabe ku lesiabi fɛ ɔkɛ nkpǝ eto ditsyǝbi lǝ befi bakpe wǝ dibu .
Bǝtǝ bǝ ubutubuki bua nuǝfǝ ǝmǝ nkpe ǝsuǝale mfoo , wɔnɔ nkpǝ okpo lǝ ubukitonto tutɛ ǝmǝ ǝsuǝ bǝ lǝ ofo etiki budi nya lǝ utǝ lǝ balo betidi ba kenke lembusumu wǝ .
Ubutubuki ǝmǝ ǝtǝ nkǝ bǝtǝkǝ betidi ba kenke , betidi wuewue ku beninǝ , batabinyǝ ku bakombo , ndomufɔ ku mba nsi lǝ mǝ ǝsuǝ ǝsuǝ leba lǝ mǝ kodiani lee lǝ mǝ nto .
Kuutsyuǝ saa embofo lesa bote lee oya lǝ bǝntǝkǝ wǝ leba nǝmfo , ini ubutubuki bua ǝmǝ eto diye nye leklabi nǝ nyǝ itǝ wǝ diye .
Ditiki nǝmfo atɔ itǝ kobetete . Utsyuǝ saa wǝ laanɔ asa kasɔ bu ubutubuki bua eto leklabi nǝmfo obe . Itsyise leklambi nǝmfo ńyǝ ditǝ utidi eto diye . Ni leklabi ni alofa akua awosi akua akua ( 666 ) .
Nyamfo eto kamaa , nnyǝ Lesamubi nǝmǝ se dinyǝ lǝ Sion eto kɔtini ǝsuǝ . Nnyǝ betidi akpi kolofa awosi ana ana ( 144,000 ) ba eto nto bawɔni wǝ diye ku wǝ Anto ǝmǝ eto diye bǝtǝkǝ , nya bǝńyǝ wǝ lǝ akɔ .
Ete mínɔ ɔkɔɛ utsyuǝ wǝ ditsyi kato fe ntu bo nlɛ boto lǝ ketsyue kplɛ nye ofamfa seka bembembe . Ɔkɔɛ wǝ minɔ esi ole fe betidi nlɛ kasanku bɔsɔ .
Betidi akpi kolofa awosi ana ana bamǝ ńyǝ lǝ lekankpomɛ nǝmǝ ɔflɔ , asa ana nya nsi nkpǝ ku beninǝ bamǝ . Balɛ kusǝ fɔfɔ ko mǝ hã lekase busǝ . Lǝ betidi kenke ntii , mǝ hã ni mba dinyǝ bofo nɛ .
Mǝ ni basani ba lɛlɛ mǝ ǝsuǝ kɛnkɛ betsyiko lǝ sɛsɔnɔdi ǝsuǝ . Mǝ ni mba dítǝkǝko Lesamubi nǝmǝ kaka ke lɛntɔ . Mǝ disi báfo kayo nɛ lǝ betidi nti nya mǝ ni betidi tutɛ ba befi bǝtǝ Onanto ku Lesamubi nǝmǝ nɛ .
Bantɛyi tɔ sidia bǝnyǝ , nya bǝnyǝ tɔ kabua saa lǝ mǝ ǝsuǝ bǝnyǝ .
Nyamfo eto kamaa , nnyǝ Onanto eto ɔtɔnkpe bamba utsyuǝ wǝ nlɛ bufunini kabe kato fanlofanlo ku nkpǝ manlo eto Ditiki Sɛɛ nǝmǝ itǝ betidi ba nkpe kasɔ eto lekpake saa , ese saa , bele saa ku nsɔ saa nsɔ .
Ófá ɔ́tɛyi nkǝ , “ Bibu Onanto lǝ bɛtɛsǝ wǝ sɛkplɛ siamǝ ! Itsyise lefe éboyo bǝ okponko kawunsiǝ kenke lekpo . Bisumu wǝǝ diyifo kato ku kasɔ , lekpo ku ntu bo laayifǝ saa eto okle ! ”
Onato eto ɔtɔnkpe nuǝfǝ ǝtǝkǝko ututɛ nya ɔnlɛ bɔtɛyi nkǝ , “ Oba o-o ! Babilonia wǝ lefo diye ǝmǝ aba sitinti ! Útǝ betidi kenke ba díkpe nte ɛyɛ lǝ mǝ sɛsɔnɔdidi eto lebua ǝsuǝ ǝkpǝ nte fe bunǝ bǝnǝ mu bǝkpǝ ! ”
Onanto eto ɔtɔnkpe tsyǝfǝ ǝtǝkǝko betutɛ inuǝ kama nya ɔnlɛ bofa bembembe katɛyi nkǝ , “ Utsyuǝ saa ke lusumu ubutubuki ǝmǝ ku wǝ awesa nyamǝ nya utǝ bǝtǝkǝ leba lǝ wǝ kato nye lǝ wɛ kɔni ,
ebunǝ Onanto eto lɛblɔfi ku wǝ lefonyi kekleke nǝmǝ fe nte bo nkpe ale lɛkɔbetɔ nǝ béfi bákpo lǝ wǝ lɛblɔfi ǝsuǝ ! Boofi ute ku ute eto leba bǝtǝkǝ mba diyifo nyamfo bǝnyǝ kanyi lǝ Onanto eto batɔnkpe kɛnkɛ ku Lesamubi nǝmǝ eto ǝnǝmi .
Ute wǝ nlɛ mǝ botonsǝ eto kuyuǝ ko nlɛ bɔbɔ ketsyi lǝ kanyinyǝnyǝ kamɛ ǝsuǝ ebukabe kato idu manlo isu manlo . Nya lefe saa , ketsye ku kakɔmii , betidi ba dísumu ubutubuki ǝmǝ ku wɛ awesa ku mba ǝsuǝ wǝ diye eto leba ntǝkǝ embɔkɛ diyuǝ kulefe .
“ Nyamfo lɛ bote nkǝ mba ni Onanto eto betidi nya beetsyue Onanto eto etiki koto nya báfo Yesu banɔ , ńyǝ kekleke lǝ mǝ kanyinyǝnyǝ ǝsuǝ . ”
Nya mínɔ ɔkɔɛ utsyuǝ kato ɔnlɛ bɔtɛyi nkǝ , “ Wɔni nyamfo ǝtsyǝ bǝ idu mɔmɔ ɛntɔɔ , bákpo betidi ba diyifo bani ku Bonamute fɛ békpe atsyɔ ! ” Nya Lɛwɔnɔ nǝmǝ léfo lǝ nnya ǝsuǝ nkǝ , “ Ee , bootsyǝ ɔnwɛ lǝ mǝ nyifo ǝsuǝ . Nya boonyǝ mǝ kayofofo . ”
Nnya kamaa , nnyǝ asɔmiloku flubia ǝtsyuǝ , nnya ǝsuǝ lele utidi eto ditsyǝbi nsi . Úti sika eto lekankpakpa lǝ disi nya ɔnlɛ sɛyikpɛbe sia nkpe kobe lǝ kɔni .
Mfó nya ɔtɔnkpe bamba utsyuǝ lɛbɔ utsyi lǝ Disumuyo nǝmǝ kafo nya ófã bembembe ótsyese nwǝ nsi lǝ asɔmiloku nyamǝ ǝsuǝ ɔ́tɛyi nkǝ , “ Bike biamǝ lefodife éboyo , nyaso fi fǝ sɛyikpɛbe lǝ afodi bidike biamǝ itsyise kasɔ eto bidike biamǝ eboyo lefodife ! ”
Nya nwǝ nsi lǝ lɛsɔmiloku nǝmǝ ǝsuǝ lɛwunya wǝ sɛyikpɛbe siamǝ ofia nya ófodi kawunsiɛ eto bɛkuɛnke biamǝ kenke .
Nnya kama , nnyǝ Onanto eto ɔtɔnkpe bamba wǝ lɛbɔ utsyi Onanto eto kedikǝtǝkɔ , nya wǝ tsya nlɛ sɛyikpɛbe sia nkpe kobe .
Nya Onanto eto ɔtɔnkpe bamba tsya wǝ nsi lǝ ute eto kɛnyɛ , lɛbɔ utsyi kedikǝtǝkɔ eto leba mfó úbǝ . Ɔtɔnkpe ǝmfo áfã ku ɔkɔɛ bembembe ɔ́tɛyi ɔtɔnkpe wǝ nlɛ sɛyikpɛbe nkǝ , “ Fi fǝ sɛyikpɛbe sia nkpe kobe lǝ alɛ nte eto eyibibi nnya nkpe lǝ kawunsiǝ eto ɔkpɔ ǝmǝ kafo , itsyise eyibibi nyamǝ ebobe itǝ bɔlɛ . ”
Nyaso Onanto eto ɔtɔnkpe ǝmǝ awunya wǝ sɛyikpɛbe siamǝ ofia nya ɔlɛ ebibi nyamǝ lǝ kawunsiǝ kenke ókpo lǝ kaka bǝǝkǝ eyibibi eto ntu kakpo ka ni Onanto eto lɛblɔfi kplɛ nǝmǝ ǝsuǝ .
Nya béké eyibibi nyamǝ lǝ kaka ǝsuǝ beeke eyibibi eto ntu kakpo ǝmǝ lǝ umǝmflɔ , nya kɔtɔ lɛbɔ kɔ́bɔdi fe esunkpo lofa ǝnu sɔ̃ɔ̃ lǝ dikulǝbi ǝsuǝ nya kotsyo tsya fe akpa anɔ .
Nyamfo eto kamaa , nsi nnyǝ ǝnyǝsa kplɛ bamba kato nnya díyifo ǝnyǝsa nnya lɛkɛ ale . Nnyǝ Onanto eto batɔnkpe ekuanse ba lɛkɔbe kanyinyǝnyǝ akuanse fɛfɛ banlɛ , itsyise nnya dílǝkǝ Onanto eto lɛblɔfi fɛfɛ éte nɛ .
Nya mínyǝ lesa nǝ nte fe ahuhɔɛ eto lekpo nnya letsyaka ku nte wǝ lɛsɛ hee . Nnyǝ betidi ba tsya dílǝkǝ ubutubuki bua ǝmǝ ku wǝ asawenwe nyamǝ ku nwǝ eto diyee , aklansa dílǝkǝ éte . Bǝńyǝ lǝ ahuhɔɛ eto lekpo nǝmǝ nya banlɛ kasanku ka Onanto dítǝ mǝ .
Nya banlɛ Moses , Onanto eto uyifoyifo ku Lesamubi nǝmǝ eto kusǝ busǝ katɛyi bǝnkǝ , “ Bonamute Onanto , Ǝsuǝalenyǝ Kenke , ntsyǝ fǝ eyifosa lɛmɔ iyifo yanii mmǝ ! Ǝse nnya kenke eto Oka , nya fǝ asayifoyifo lɛflɔ nya fǝ etiki diyifo ɔnukualɛ .
Owoe loofo buńyǝ fǝ lǝ ǝnǝmi nya wǝmbote fǝ sikpi , O Bonamute , nya wembufi atɛsǝ utǝ fǝ dinye ? Itsyise fǝ hã diyifo kɛnkɛ , nya kawunsiǝ eto betidi kenke luubǝ bǝtǝ fǝ dibu . Itsyise bǝlǝkǝ fǝ asasɛ yifoyifo bate utsyuǝ saa ǝnyǝ . ”
Lǝ nyamfo eto kamaa , ńnyǝ se Kedikǝtǝkɔ lǝ kato ku kaka ni Kakɛnkɛkɔ Kenke lǝ mfó lɛsini nte .
Nya Onanto eto batɔnkpe ekuanse ba nlɛ kanyinyǝnyǝ akuanse nyamǝ lɛbɔ betsyi lǝ Disumuyo nǝmǝ . Bakpe awu flubia nya nlɛ buyǝnde nya béfi sika sia eto kekue bákle mǝ akɔɛsi .
Mfo nya asa ana nyamǝ nsi nkpǝ eto ɔni dífi sika sia eto ekplibi akuanse nnya díyi ku Onanto wǝ nsi nkpǝ manlo manlo eto lɛblɔfi útǝ batɔnkpe ekuanse bamǝ .
Nya kuyuǝ ko lɛbɔ kutsyi lǝ Onanto eto diyǝnde ku ǝsuǝale nyamǝ diyi Disumuyo nǝmǝ kenke , nya kuutsyuǝ saa mamfo Disumuyo nǝmǝ budufǝ ese lefe nǝ efimbi akuanse nya batɔnkpe ekuanse bamǝ lébokodibǝ éfe .
Mfó minɔ ɔkɔɛ bembembe utsyuǝ lɛbɔ utsyi Disumuyo nlɛ batɔnkpe ekuanse bamǝ nlɛ bɔtɛyi nkǝ , “ Bisu bɛwuninsǝ Onanto eto lɛblɔfi eto ɛkpɛ ekuanse nyamǝ bekpo lǝ kawunsiǝ ǝsuǝ ! ”
Onanto eto ɔtɔnkpe tutɛ ǝmǝ esu ɔwuninsǝ wǝ ɔkpɛ ǝmǝ okpo lǝ kawunsiǝ ǝsuǝ . Nyamfo ǝtǝ bǝ afabe nya nkpe kɛnyɛ ale , leefi , abɔ ekpo lǝ mba ubutubuki ǝmǝ eto leba ntǝkǝ ku mba disumu wǝ awenwesa .
Nya ɔtɔnkpe nuǝfǝ lɛwuninsǝ wǝ ɔkpɛ ókpo lǝ lekpo ǝsuǝ , nya ntu bomǝ lɛtsyi bɔwuninsǝ bofiani fe betidi kpenkpe eto kɔtɔ seka , itǝ bǝ asa nnya nkpe nkpǝ lǝ lekpo nǝmǝ kenke ekpe .
Nya ɔtɔnkpe tsyǝfǝ lɛwuninsǝ wǝ ɔkpɛ ókpo lǝ ntu ku etubiǝ kenke ǝsuǝ nya nyamblɛ léfiani kɔtɔ .
Mfo mínɔ se ɔtɔnkpe wǝ laabe ntu lɛtɛyi nkǝ , “ O ɔkɛnkɛnyǝ , fǝǝ nsi nkpǝ idu taa kokolefe ke , fǝ akpokponkpo kenke aayɛ lǝ kusu tsyɔntsyɔ ǝsuǝ lo !
Betidi bamfo ákpo fǝ betidi ku fǝ bǝnyɛlǝkǝtidi eto kɔtɔ kasɔ . Nyaso fǝtǝ mǝ kɔtɔ fǝ bǝnǝ nɛ . Kotonǝnǝ komfo ǝńyǝ kutǝ mǝ tinti ! ”
Mfo mínɔ ɔkɔɛ lɛbɔ utsyi Onanto eto kedikǝtǝkɔ eto leba ǝsuǝ nlɛ bɔtɛyi nkǝ , “ Bonamute Onanto , Ǝsuǝalenyǝ Kenke ! Fǝ lekpokponkpo yɛ lǝ kɔtsyɔntsyɔsu ku lǝ ɔnukualɛ ǝsuǝ . ”
Nyamfo eto kamaa , Onanto eto ɔtɔnkpe nale áwuninsǝ nnya nkpe lǝ wǝ ɔkpɛ ǝsuǝ ókpo lǝ kofe eto ǝnǝmi ǝsuǝ nya Onanto dítǝ ko ǝsuǝale nkǝ otonsǝ betidi ku ko utefofo .
Ute eto ǝsuǝale átonsǝ mǝ nya békudi Onanto eto diye . Onanto kpé ǝsuǝale lǝ kanyi kamfo ǝsuǝ , fɛɛ báni bǝ bǝmbɔtsyi bawuninsǝ lǝ mǝ abua ǝsuǝ batɛsɛ wǝ sɛkplɛ .
Ɔtɔnkpe nɔnde ǝmǝ áwuninsǝ nnya nkpe lǝ wǝ ɔkpɛ mǝ ǝsuǝ ókpo lǝ ubutubuki bua ǝmǝ eto lekankpomɛ ǝsuǝ . Kale ko léna lǝ ubutubuki ǝmǝ eto sekakedikɔ kenke nya betidi lɛyimi anyi lǝ kanyi ka banlɛ bunyǝ eso .
Nya betidi bamǝ díkudi Onanto wǝ nkpe kato lǝ kanyi ka banlɛ bunyǝ lǝ afabe nyamǝ eso . Tsyaa , báni bǝ bǝmbɔtsyi bawuninsǝ lǝ mǝ abua ǝsuǝ .
Nyamfo eto kamaa , Onanto eto ɔtɔnkpe kuande ǝmǝ áwuninsǝ asa nnya nkpe lǝ wǝ ɔkpɛ ǝsuǝ ókpo lǝ Ketukplɛ Frate ǝsuǝ . Ketu kamǝ ákpi kǝtǝ baka ba ditsyi kofekatokɔ kusu lǝ bayɛ bafe .
Mfó nya mínyǝ awɔnɔ bua ǝtsyǝ nnya nte fe asasa lɛbɔ itsyi lǝ owa kplɛ ǝmǝ , ubutubuki bua ǝmǝ ku bidiabidia eto unyɛlǝkǝtidi ǝmǝ eto nnyɛ .
Beyifo awɔnɔ bua nnya leeyifo ayanisa . Awɔnɔ bua etsyǝ nyamfo leesu kakpadi kawunsiǝ eto baka kakɔ itǝ lema bɔkpɔ lǝ Boanto Onato , Ǝsuǝalenyǝ Kenke ǝmǝ , eto Diyi Kplɛ nǝmǝ ǝsuǝ .
“ Bɛnɔ ! Muubǝ fe uyu seka ! Disuǝyuǝ itǝ nwǝ luutǝkǝ ǝnǝ nya umuǝ ǝsuǝ utsyǝ ku wǝ awu bikelɛlɛ wǝmbɔyɛ leyaleya okpe wǝ ǝsuǝ kofani lǝ betidi nti . ”
Mfó nya awɔnɔ bua nyamǝ lékpa baka bamǝ bǝtsyǝ lǝ kaka baakpo Armagedon lǝ Hebri eto sele ǝsuǝ .
Nya Onanto eto ɔtɔnkpe kuansele ǝmǝ lɛwuninsǝ nya nkpe lǝ wǝ ɔkpɛ ǝmǝ kafo okpo lǝ difule ǝsuǝ . Ete ɔkɔɛ kplɛ utsyuǝ lɛbɔ utsyi lǝ lekankpomɛ nǝ nte lǝ Disumuyo nǝmǝ nlɛ bɔtɛyi nkǝ , “ Elo o-o ! ”
Mfóo , difule ko ditsyiko ɔsi boto , kafa kekumi nya kasɔ ditinkǝ kekleke . Kasɔ butinkǝ kamfo eto okle mǝmbǝ tɔ kǝnyǝ idu lǝ kawunsiǝ eto kasɔ ketsyikokɔ .
Umǝnkplɛ ǝmǝ ába lǝ akpa ǝtsyǝ , nya ese ese eto kǝmǝnkplɛ léba . Onanto ákloma Babilonia kplɛ nya utǝ únǝ nte útsyiko lǝ wǝ lɛkɔbe nǝmǝ kafo wǝ lɛblɔfi nǝmǝ eto nte .
Nsɔ bo ntu letsyilama kenke ánya vi , nya atini kenke tsya lénya .
Etubankli kplɛ kplɛ fe nkedibo awosi anɔ seka áni itsyi kato ibǝ ɛblɛ betidi . Mǝ dikudi Onanto ɛyɛ lǝ etubankli nyamǝ eto kɛnyɛ ale ǝme eso .
Mfo batɔnkpe ekuanse bamǝ eto ɔni wǝ nlɛ kakpɛ ekuanse dibǝ ɔtɛyi mɛ nkǝ , “ Bǝ lǝ nte fǝ kase boonǝ ɔsɔnɔdi koto . Uyifo umǝnkplɛ wǝ bato bǝnyǝnsǝ lǝ ntu bɔdibɔdi kpǝ ɔflɔ .
Nya kawunsiǝ eto baka laa labe ko wǝ fe kase utsyuǝ leesu ɔsɔnɔdi ɔflɔ , nya kawunsiǝ eto betidi eto le bua buuyifo te fe kase bǝǝnǝ nte kekpe seka . ”
Lɛwɔnɔ nǝmǝ ǝsiǝ lǝ mɛ ǝsuǝ nya ɔtɔnkpe ǝmǝ lékpa mɛ úsu ko mfiminti . Mfó minyǝ usio utsyuǝ nsi lǝ ubutubuki sia utsyuǝ wǝ aye nya báwɔni bǝtǝkǝ lǝ ubuki ǝmǝ ǝsuǝ kenke diyifo aka itǝ Onanto . Ubuki ǝmǝ kpe esi akuanse ku akpɛ lefosi .
Usio ǝmǝ kpe awu nya diyifo tũũ asiasia kpakpa akpa nya balɔkɔsǝ wǝ ku sika sia ku aba ku atsyabi nya lefo koya nya ɔnlɛ sika sia eto kɔpo lǝ kɔni ko diyi ku asa nnya laanɔ bobe ku asinsa úńyǝ utsyiko lǝ wǝ sɛsɔnɔdidi ǝsuǝ .
Bawɔni lɛkulaye bǝtǝkǝ lǝ wǝ kato nǝ eto kasɔ ni bǝnkǝ Umǝnkplɛ Babilonia , Ɔsɔnɔdi kenke eto ambe ku asa nnya beekisi lǝ kawunsiǝ eto ambe .
Nya minyǝ usio ǝmǝ mfo wǝ dikpǝ nte ku Onanto eto betidi eto kɔtɔ ko únǝ ku mba bálo eto kɔtɔ itsyise bǝtǝkǝko Yesu kama eso . Se minyǝ wǝǝ , iyifo mǝ yanii tinti .
Mfo nya ɔtɔnkpe ǝmǝ lɛtɔmɛ nkǝ , “ Beso iyifo fǝ yanii mǝ ? Muulǝkǝ akulasa nya nkpe lǝ usio ǝmfo ku ubutubuki esi akuanse ku aakpɛ lefo wǝ ǝsuǝ unsi nte fǝ .
Ubutubuki ǝmfo ébusiǝ nkpǝ uńyǝ , fɛɛ unsisi . Ola nkǝ eni lǝ ɔbɔ utsyi lǝ ukpe eto dibiǝ kplɛ nǝmǝ kafo udu , nya lǝ bátsylɔsǝ wǝ . Betidi ba disiǝ lǝ kawunsiǝ ba eto aye báwɔni bakpe lǝ nkpǝ eto kukue fɛ Onanto diyifo kawunsiǝ , yuuyifo mǝ naa lǝ bǝnyǝ ubutubuki ǝmǝ . Itsyise úsiǝ nkpǝ uńyǝǝ , fɛ unsibǝ , nya usi wuubǝ bio .
“ Nyamfo ahiã itǝ kobe ku kasɔnɔnɔ . Esi akuanse nyamǝ ńyǝ itǝ atini akuanse nya ǝsuǝ usio ǝmǝ lǝǝsiǝ . Beyifo baka ekuanse tsya .
Baka ɛnɔ bamǝ ébusiǝ nkpǝ bǝnyǝ , ɔni si lǝ lekpomɛ , nya ɔfɛfɛ mǝmbǝ tɔ . Lǝ ubǝǝ , lefe kliminti hã ete wuusiǝ .
Nya ubutubuki wǝ dísiǝ nkpǝ ibǝ efe fɛ unsisii , wǝ kosate eyifo oka flamflale wǝ ni ekuanse bamǝ eto ɔni wǝ bantɔɔ katsylɔsǝkɔ .
“ Aakpɛ lefosi nya fǝnyǝǝ , eyifo baka lefosi ba eto sekadidi fe dimanyo tɔ . Fɛɛ bootǝ mǝ kusu bedi seka itǝ lebombosɔsɔ lɔni ku ubutubuki ǝmǝ .
Nsusu bɔni ete nkpe baka lefosi bamǝ , nya boofi mǝ ǝsuǝale ku mǝ kɛnyɛbusiǝ bǝtǝ ubutubuki ǝmǝ .
Bɔɔkpɔnko Lesamubi nǝmǝ ku wǝ betidi ba bákpadi , ba ulǝkǝ , mba léfo wǝ banɔ ntǝkǝko wǝ , ebutǝkǝ mǝ kato , itsyise wǝ ni banamute eto Onamute , ku baka eto oka . ”
Ɔtɔnkpe ǝmǝ tsya atɛyi mɛ nkǝ , “ Ntu bo fǝnyǝ bo ǝsuǝ ɔtsyetɔ ǝmǝ nsi , eyifo ese ese , betidi betidi , nle nle ku bele bele .
Aakpɛ lefosi nyamǝ fǝnyǝ ku ubutubuki ǝmǝ , ebukisi otsyetɔnyǝ ǝmǝ . Bɔɔlɛ lesa saa nǝ nte wǝ bafo , usiǝ leyaleya . Bɔɔyimi wǝ ǝsuǝ eto sinǝ nya bootonsǝ sinǝ sia dibu ku ute .
Itsyise Onanto éfi nyamfo okpe mǝ lǝ utu kǝmiǝ nkǝ lǝ beyifo lesa nǝ wǝ ala ǝsuǝ . Nya útǝ nkǝ beyifo bani lǝ befi mǝ sekadidi bǝtǝ ubutubuki ǝmǝ , isu ese lefe nǝ Onanto eto etiki luubǝ itǝ
usio wǝ fǝnyǝ mfo , eyifo umǝnkplɛ wǝ nlɛ seka budi lǝ kawunsiǝ eto baka ǝsuǝ . ”
Lǝ nyamfo eto kamaa , nńyǝ Onanto eto ɔtɔnkpe bamba utsyuǝ wǝ ditsyi kato ɔnlɛ kasɔ bubǝ . Okpe ǝsuǝale tinti nya wǝ diyǝnde díyǝnde lékpo lǝ kawinsiǝ kenke ǝsuǝ .
Ófa bembembe ɔ́tɛyi nkǝ , “ Óba o-o ! Babilon wǝ léfo diye sitinti nso aba kenke ! Ófiani awɔnɔ bua kenke eto ɔkplɛ eto kabiɔkɔ . Mfó nya baklɔbɛ bua saa eto okle ba bendi kenke nsi nɛ .
Itsyise kawunsiǝ eto betidi kenke ǝnǝ wǝ nte bo nkpe ale ini nnya wǝ sɛsɔnɔdidi eto lebua dínǝ éboko . Kawunsiǝ eto baka álabeko wǝ , nya kawunsiǝ eto mba laasa asi léfiani batabinyǝ ɛyɛ lǝ wǝ setsyetɔ kekleke siamǝ ǝsuǝ . ”
Nya minsi mínɔ ɔkɔɛ bamba ditsyi kato nlɛ bɔtɛyi nkǝ , “ Mɔ betidi , bɛbɔ lǝ umǝ ǝmǝ bibǝ ! Bǝ lǝ bɛyɛ wǝ abua nnya ɔnlɛ buyifo buyifo . Kase biǝmbɔkɛ lekpake lǝ kotonǝnǝ ko luubǝ lǝ wǝ betidi ǝsuǝ .
Itsyise wǝ abua etsyue itǝkǝ lǝ ǝsuǝ itǝ bǝ ísu ítidi taa kato , nya Onanto laakloma wǝ esu bua nyamǝ .
Biyifo wǝ fe kase wuntsya díyifo mi eto kɛnyɛ . Tisǝ wǝ oko sinuǝ lǝ nnya úyifo mi eto kɛnyɛ . Lɛkɔbe nǝ kafo békuti nte bo nkpe ale bǝtǝ fǝǝ , kuti ni sinuǝ ǝtǝ wǝ .
Bitǝ lǝ unyǝ kanyi , lǝ ɔkɛ lǝ lɛwɛnlo ǝsuǝ fe kase inyǝ itǝ , lǝ wǝ kɔlɔkɔ kekleke ku nkpǝ minimini bo údi ǝsuǝ . Itsyise wǝǝsiǝ katɛyi wǝ ǝsuǝ nkǝ , ‘ Besio eto Oka mini mfo . Minni ɔkɔsiǝ nya membusiǝ nkewi keku kulefe ! ’
Mmǝ eso bule bo ni kanyinyǝnyǝ ebutu wǝ diyi lɔni . Wuudufǝ lǝ kanyi ka ni bufi , ukpe ku kukpɛnsɛ kplɛ ǝsuǝ . Itsyise Bonamute Onanto wǝ laakponko wǝ lekpoo eyifo ǝsuǝalenyǝ .
“ Lǝ kawunsiǝ eto baka ba dídinko wǝ sɛsɔnɔ , nya bédi nkpǝ ku wǝ ǝńyǝ ute wǝ nlɛ wǝ botonsǝ eto kuyuǝ ko nlɛ botakaa , boofa bewi nku bǝtǝ wǝ .
Boonyǝ kɔsɛsɛ ke lǝ sikpe sia dímuǝ mǝ lǝ kanyi ka bǝnyǝ ɔnlɛ bunyǝ esoo , batɛyi bǝnkǝ , ‘ Mbɔbuɛ ! Mbɔbuɛ ! Umǝnkplɛ Babilonia ! Lebombosɔsɔ lɔni ete béfi bǝnǝ fǝ koto mǝ ! ’
“ Mba laasa asi kplɛ ba nkpe lǝ kasɔ kamǝ tsya éwi nku bǝtǝ wǝ , ílǝ mǝ itǝ wǝ itsyise kuutsyuǝ saa ensianya fǝ bike .
Kuutsyuǝ saa anya mǝ bike bia ni sika sia ku siflubia , atsyabi ku aba nnya lefo koya , mfia sia , nkufia ku mfia bo lǝǝyǝnde , eyi akpa akpa eto kakle ku nnya laanyi fififi , ku asa nnya béfi atonyi ku eyi nnya lefo koya , bitu ku situnaa ku aba nnya lefo koya béyifo tsya .
Nya ɔklɔ eto bike bamba nsi ni diyikpe nǝ laanyi fififi baakpo sinamɔn ku asa fififi ate ate nnya beefi keyifo ɔklɛ . Nuǝbi bo laanyi fififi , uyudu ku lifui , nte ku nnuǝ , bloblo eto nnamfo ku edisa , batobuki ku banantsyui , batɔmini ku nkenke kplɛ bo leetsyi bike , ndomufɔ ku betidi ba buufi bǝtǝ kedi kulaa tsya .
“ Mba laasa asi átɛyi bǝnkǝ , ‘ Babilonia ! Asa sɛɛ nnya fábɛbɛ fǝtǝ ǝsuǝ , nnya lɛbɔ fǝ lǝ ani mmǝ nɛ . Fǝ setabikɛ ku sisuǝlɔ tsya ánya , ensiebunyǝ nnya kulefe . ’
Mba laasa asi ba léfiani batabinyǝ ɛyɛ lǝ biketete ǝsuǝǝ , ebuńyǝ kɔsɛsɛ famfamfa itsyise báte sikpi bǝ bofo lekpa lǝ wǝ kanyi ka ǝsuǝ . Boofa nya buwi kamisǝ ku batǝyi bǝnkǝ ,
‘ Mbɔbɔɛ ! Mbɔbuɛ , umǝnkplɛ wǝ lefo diye . Umǝ wǝ bálɔkɔsɛ ku mfia flubia ku nsia eto aflanka , nya bálɔkɔsɛ wǝ ku sika sia ku aba ku atsyabi nnya lefo koya ni nwǝmfo nɛ .
Fɛɛ lǝ lebombosɔsɔ lɔni kama , setabi siamfo kenke áfiani abiabia ! ’ “ Ntu eto efue eto beninǝ kumba nyɛ kusu lǝ ntu ǝsuǝ , mba laaka ntu eto efue ku mba laasa asi lǝ ntu eto efue ǝsuǝ ǝkǝnǝ bǝńyǝ kɔsɛsɛ .
Nya báfá ku keku se bǝnyǝ umǝ ǝmǝ nlɛ ute bunyǝ eto kuyuǝ , nya bátɛyi bǝnkǝ , ‘ Umǝnkplɛ saa mensikɛ tɔ wǝ lekateko nwǝ mfo ! ’
Mfó bákpa utembu bákpo lǝ mǝ esi , béwi kaminsǝku bátɛyi sitinti bǝnkǝ , ‘ Mbɔbɔɛ , mbɔbɔɛ boǝtǝ umǝ wǝ lefo diye mfo . Wǝ ni umǝnkplɛ wǝ efue kplɛ nnya laayɛ lǝ lekpo ǝsuǝ eto basate lɛyɛ bakɛ atabi ɛyɛ lǝ wǝ setabikɛ ǝsuǝ . Nya lǝ lebombosɔsɔ lɔni ǝsuǝǝ , áfiani umǝbaba .
O mimba nkpe kato kenke , binyǝ disuǝyuǝ . Binyǝ disuǝyuǝ mi Onanto eto betidi kenke ku wǝ bǝnyɛlǝkǝtidi ku Kristo eto batɔnkpe ! Itsyise Onanto ákponko wǝ lekpo ólo wǝ dikpi lǝ nnya úyifo mi eso ! ’ ”
Lǝ nyamfo eto kamaa , nńyǝ Onanto eto ɔtɔnkpe wǝ nkpe ale utsyuǝ dítsyi kobansǝ kplɛ kutsyuǝ nya óto ko ókpe lǝ lekpo katɛyi nkǝ , “ Mmǝ ke booto Babilonia eto umǝnkplɛ ǝmǝ basɔ lǝ kasɔ bembembe , nya bensiembunyǝ wǝ bio kulefe nɛ .
Nya bensiǝmbɔnɔ kasanku , katlowoe ku nkpatsyaku eto kɔsɔ lǝ fǝ kulefe ! Bensiembunyǝ ani eto kɔsi eto uyifoyifo saa lǝ fǝ bio . Nya bensimbɔnɔ ǝkuǝ saa eto kɔsɔ lǝ fǝ bio .
Bensiembunyǝ kakandiɛ eto buyǝnde lǝ fǝ bio . Nya bensiembɔnɔ kusiǝkpakpa eto ese tsya lǝ fǝ . Fǝ mba laasa asi ni bǝsuǝalenyǝ kenke lǝ kawunsiǝ , nya ɛyɛ lǝ fǝ kasayifoyifo ǝsuǝ fawɛ kawunsiǝ eto betidi kenke fakpe !
Bǝnǝ Babilonia eto umǝ koto itsyise bǝnyǝ Onanto eto bǝnyɛlǝkǝtidi ku Onanto eto betidi ku mba kenke bálo lǝ kasɔ mfo eto kɔtɔ ko bákpo lǝ kasɔ mfo eso ! ”
Lǝ nyamfo eto kamaa , nnɔ kudu kplɛ ko lele sitiditu kplɛ eto kɔsɔ kato ko nlɛ bɔtɛyi nkǝ , “ Atɛsǝ itǝ Onanto ! Bofokǝtǝ , diyǝnde ku ǝsuǝale eyifo bo Onanto eto ale !
Itsyise woakpo lekpo lǝ ɔnukualɛ ǝsuǝ , kala etiki kǝlǝkǝ lǝ kusu tsyɔntsyɔ ǝsuǝ . Olo otsyetɔsio bua wǝ nlɛ kawunsiǝ bobiasǝ ku wǝ sɛsɔnɔdi dikpi . Onanto ǝnǝ wǝ koto itsyise ólo Onanto eto beyifoyifo . ”
Nya besi báfa bátɛyi bǝnkǝ , “ Atɛsǝ itǝ Onanto ! Kuyuǝ ko nlɛ bɔbɔ ketsyi lǝ ute wǝ létonsǝ umǝnkplɛ ǝmǝ lɛ bɔbɔ isu manlo manlo ! ”
Beninǝ fosi ǝnuǝ ena bamǝ ku asa nnya nsi nkpǝ ena nyamǝ ákpo kasɔ nya bátɛsǝ Onanto wǝ dísiǝ lǝ wǝ lekankpomɛ ǝsuǝ , nya bátɛyi bǝnkǝ , “ Ibǝ itǝ nko ! Atɛsǝ itǝ Onanto ! ”
Ete ɔkɔɛ utsyuǝ lɛbɔ útsyi lekankpomɛ nǝmǝ ɔflɔ lɛtɛyi nkǝ , “ Bɛtɛsǝ bo Onanto , mi wǝ beyifoyifo , ku betidi ba ta , bakplɛnyǝ ku betidiwewe kenke ba laate wǝ sikpi . ”
Nnya kamaa , nnɔ ɔkɔɛ utsyuǝ fe sitiditu eto ole nye nwǝ lele ketu eto ntu bo nlɛ boto ketsyi ketsyue kato kakpo lǝ ditumbu ǝsuǝ , nye fe ofamfa wǝ lɛbɔ utsyi kato seka , wǝ nlɛ bɔtɛyi nkǝ , “ Atɛsǝ itǝ Onanto ! Itsyise Bonamute , bo Onanto Ǝsuǝalenyǝ Kenke , ni oka .
Bitǝ lǝ bunyǝ disuǝyuǝ , bobesǝ wǝ kato , nya bufi atɛsǝ butǝ wǝ ! Itsyise Lesamubi nǝmǝ eto kusiǝkpakpa eto diyi nǝmǝ eboyo , nya wǝ kusiǝ komǝ dílɔ wǝ ǝsuǝ utsyǝ itǝ diyi nǝmǝ .
Béfi aklala flubia nnya lele eto awu nnya nlɛ buyǝnde bǝtǝ wǝ bǝ okpe . ” Nya aklala flubia nnya lele ǝmǝǝ , eyifo Onanto eto betidi eto asa sɛɛ yifoyifo .
Mfó nya Onanto eto ɔtɔnkpe ǝmǝ lɛtɛyi mɛ nkǝ , “ Wɔni nyamfo ǝtsyǝ . Disuǝyuǝ itǝ mba bákpo báboko Lesamubi nǝmǝ eto kusiǝkakpakɔ eto lesakedikɔ . ” Nya ɔtɔnkpe ǝmǝ disi ɔ́tɛyi nkǝ , “ Nyamfo eyifo Onanto kosate eto kɛnyɛ eto etiki . ”
Mfó mínse akonki lǝ wǝ ɔflɔ miǝ lǝ nsumu wǝ , fɛ ɔtɛyi mɛ nkǝ , “ Menyifo nko ! Uyifoyifo ete mini fe fǝ ke ku fǝ bayimi ba léfo Yesu eto ditiki bánɔ ke . Onanto ete ele bǝ busumu ! ” Itsyise ɔnukualɛ eto asa nnya Yesu dílǝkǝ ótee , nnya ni lesa nǝ lékpe Onanto eto bǝnyɛlǝkǝtidi nkɛale nɛ .
Lǝ nnya kamaa , nnyǝ se kato lɛsini kenke nya mínyǝ ɔtɔmli flubia utsyuǝ . Baakpo nwǝ nsi lǝ wǝ bǝ Nwǝ leeyifo asa lǝ kusu ǝsuǝ ku Ɔnukualɛnyǝ . Woakpo lekpo kayɛnko lǝ kusu tsyɔntsyɔ ǝsuǝ woakpɔ lemma kayɛnko lǝ kusu tsyɔntsyɔ ǝsuǝ .
Wǝ ǝnǝmi éyifo fe ute wǝ nlɛ buńyǝ nya unti akankpakpa kpǝ lǝ wǝ disi . Báwɔni diye ditsyuǝ bǝtǝkǝ lǝ wǝ nǝ kuutsyuǝ saa lenyi enso wǝ kosate hã .
Ókpé awu nnya bédi bákpé lǝ kɔtɔ ǝsuǝ . Wǝ diye ni Onanto Eto Ditiki Nǝmǝ .
Nya kato eto bamamanyǝ ba nkpe awu nya lɛlɛkɛ iflubi nnya ele , nya bensi lǝ batɔmli flubia ǝsuǝ ntǝkǝko wǝ kama .
Útsyi lesiabi nyɛ nnuǝ yayaya lǝ wǝ kɛnyɛ nǝ wuufi ɔkpɔnko , ese ese utǝkǝ nnya kato . Wuufi situ eto uyi udi seka lǝ mǝ ǝsuǝ , nya wɔɔnwɔ wain eto ebibi ulǝkǝ nte lǝ mu kawakɔ lǝ Onanto Ǝsuǝalenyǝ Kenke eto lefonyi ku lɛblɔfi kekleke ǝsuǝ .
Nya báwɔni diye ditsyuǝ lǝ wǝ awu nnya onkpe ku lǝ lekpabu ǝsuǝ nlɛ bɔtɛyi nkǝ , Baka eto Oka ku Banamute eto Onamute .
Lǝ nnya kamaa , nnyǝ Onanto eto ɔtɔnkpe utsyuǝ wǝ díńyǝ lǝ kofe ǝsuǝ , ófa bembembe ókpadi baklɔbɛ ba kenke leefunini kato ɔ́tɛyi nkǝ , “ Bibǝ bɛkɔ lǝ bidi Onanto eto ditsyitsyosa kplɛ nǝmǝ !
Bibǝ bɛyimi baka , bamamanyǝ ninǝ , bamamanyǝ , batɔmini ku betidi ba lǝǝsiǝ lǝ mǝ ǝsuǝ , betidi ba kenke , ndomufɔ ku mba nsi lǝ mǝ ǝsuǝ ǝsuǝ , bakplɛnyǝ ku betidiwewe eto ǝsuǝ eto sinǝ ! ”
Nya mínyǝ ubutubuki bua ǝmǝ ku kasɔ mfo eto baka ku mǝ bamamanyǝ lɛkɔ bátaka lema lǝ Nwǝ nsi lǝ ɔtɔmini ku wǝ bamamanyǝ ǝsuǝ .
Fɛɛ bǝmuǝ ubutubuki bua ǝmǝ ku bidiabidia eto unyɛlǝkǝtidi wǝ díyifo ayanisa ǝmǝ lǝ wǝ ǝnǝmi . Ayanisa nyamfó béfi bawɛ betidi ba ubutubuki bua ǝmǝ eto leba nteke ku mba lésumu ubutubuki bua ǝmǝ eto ditsyǝbiwenwe bákpé . Béfi ubutubuki bua ǝmǝ ku bidiabidia eto unyɛlǝkǝtidi bamǝ báto bakpe ku nkpǝ lǝ ute eto aba nya nlɛ bunyǝ lǝ ditumbu klinklaa kplɛ nǝmǝ kafo .
Nya nwǝ nsi lǝ ɔtɔmini ǝmǝ ǝsuǝ lélo bamamanyǝ fɛfɛ ku lesiabi nǝ lɛbɔ ditsyi lǝ nwǝ nsi lǝ ɔtɔmi ǝmǝ ǝsuǝ nya baklɔbɛ bamǝ kenke díbǝ bétsyuebi sinǝ sia ke boofo butsyuebi kamini .
Nya mínyǝ Onanto eto ɔtɔnkpe utsyuǝ ditsyi kato ɔnlɛ bɔyifǝ kǝbǝ kasɔ nya ɔnlɛ dikpǝmbiǝ eto safui ku kɔnyɔ ko ditidi kutsyuǝ lǝ kɔni .
Úmuǝ owa kplɛ ǝmǝ , wǝ nkpe taa kokolefe ke wǝ baakpo Obonsam nye Olo ǝmǝ , nya úmuǝ wǝ ókpe lǝ amana itǝ alɛ kɔkpi .
Onato eto ɔtɔnkpe ǝmǝ áto wǝ ókpe lǝ dikpembiǝ nǝmǝ kafo , nya úti ni kɛnyɛ kpã ku sitǝ , itǝ lǝ ɔyɛ kusu bunyǝ kabɔ kawɛ ese ese eto betidi isu ese lefe nǝ alɛ kɔkpi nyamǝ díbǝ éfe . Nya kama fɛ boolǝkǝ wǝ amana ǝsuǝ sɛkɛ nɛ .
Nyamfo eto kamaa , nnyǝ akankpomɛ ǝtsyuǝ , nya bǝtǝ mba nsi lǝ nnya ǝsuǝ ǝsuǝale bǝ bakpo akpo . Mǝ ni betidi ba bálo eto awɔnɔ se bédi adansiɛ bǝtǝ Yesu ku Onanto eto Ditiki Sɛɛ nǝmǝ eso . Báni bénsumu ubutubuki bua ǝmǝ ku wǝ ditsyǝbi wenwe nye bǝtǝkǝ wǝ leba lǝ mǝ nto nye mǝ ani . Bátaka bǝsiǝ nkpǝ nya bédi seka ku Kristo itǝ alɛ kɔkpi .
Nyamfo ni bekpenkpe eto botaka kǝbǝ nkpǝ tutɛ nɛ . Bekpenkpe fɛfɛ mámtaka bǝbǝ nkpǝ fɛ alɛ kɔkpi komǝ léyo .
Diyuǝ ku Onanto eto atsyɔkpokpo kplɛ itǝ betidi ba dínyǝ kedikɔ lǝ bekpenkpe eto botaka kǝńyǝ tutɛ bomfo kǝmiǝ . Ukpe nnuǝfǝ ǝmbɔkɛ ǝsuǝale lǝ mǝ , bomu booyifo Onanto ku Kristo eto besumunyǝ nya buudi seka ku wǝ itǝ alɛ kɔkpi .
Nya lǝ alɛ kɔkpi komǝ ayoo , nya fɛ boolǝkǝ Obonsam lǝ diyo nǝmǝ nɛ .
Nya wuusu kawunsiǝ eto akpɔ ana nyamǝ kenke usu ɔwɛ betidi okpé , ba ni Gog ku Magog . Wookpa mǝ utsyǝ ditsyu itǝ lema bɔkpɔ , nya boofui fe lekpo eto kɔwunimi .
Bésense bakpo lǝ kawunsiǝ kenke nya bátsyalama kaka Onanto eto betidi nsi wǝ ni wǝ umǝkplɛ lala ǝmǝ . Fɛɛ ute áyifǝ utsyi kato úbǝ ótonsǝ mǝmblɛ kenke .
Nya Obonsam ǝmǝ lɛwɛ mǝ ókpee , béfi wǝ báto bákpe lǝ ute ku ute bambi eto ditumbu klinklaa kplɛ nǝmǝ kafo kaka báto ubutubuki bua ǝmǝ ku bidiabidia eto unyɛlǝkǝtidi ǝmǝ bákpe . Mfó boonyǝ kanyi ketsye ku kakɔmi itǝ manlo manlo .
Nya kamaa , nnyǝ lekankpomɛ kplɛ flubia ditsyuǝ ku nwǝ lǝǝsiǝ lǝ ni . Kasɔ ku kato étsyetsyi bánya lǝ wǝ ǝnǝmi nya bésinyǝ mǝ bio .
Nya mínyǝ bekpǝnkpe kpǝ , bakplɛnyǝ ku betidiwewe ńyǝ lǝ lekankpomɛ nǝmǝ eto ǝnǝmi . Básini ekue , nya besi básini kukue kɔni , ko ni mba nsi nkpǝ eto kukue . Bákponko bekpenkpe bamǝ lekpo , utsyuǝ saa lǝ kase úsiǝ nkpǝ fe kase báwɔni bákpe lǝ ekue nyamǝ kafo .
Lekpo ǝlǝkǝ bekpenkpe ba nkpe lǝ ni óboko , nya ukpe ku ɔkɔmǝ tsya dílǝkǝ bekpenkpe ba nkpe lǝ mǝ bǝtǝ . Nya Onanto lékponko utsyuǝ sa lekpo ɛyɛ mǝ eyifosa ǝsuǝ .
Nnya kamaa , béfi ukpe ku ɔkɔmǝ báto bákpe lǝ ute eto ditumbu klinklaa kplɛ nǝmǝ kǝmiǝ . Ute eto ditumbu klinkla kplɛ nǝmǝ ni ukpǝ nuǝfǝ nɛ .
Utsyuǝ saa wǝ eto diye báwɔni bákpe lǝ nkpǝ eto kukue komǝ kafoo , béfi wǝ báto bákpe lǝ ute eto ditumbu klinklaa nǝmǝ kafo .
Nyamfo eto kamaa , nnyǝ kato fɔfɔ ku kasɔ fɔfɔ . Itsyise kato tutɛ ku kasɔ tutɛ ébubǝ kafe nya lekpo tsya lénya .
Ete mínyǝ Umǝ kɛnkɛ ǝmǝ , wǝ ni Yerusalem fɔfɔ , ditsyi Onanto ɔflɔ kato ɔnlɛ kasɔ bubǝ . Nya bálɔkɔsɛ wǝ kukɔnɔ fe okafɔ itǝ wǝ usǝ eto bokpa seka .
Nya mínɔ ɔkɔɛ kplɛ utsyuǝ lɛbɔ utsyi lekankpomɛ nǝmǝ ɔflɔ wǝ nlɛ bɔtɛyi nkǝ , “ Bebee ! Mɔmɔɔ , Onanto eto kǝsiǝkɔ ébubǝ kakpé lǝ betidi nti mfo . Wuusiǝ lǝ mǝ ɔflɔ nya boofiani wǝ betidi . Onanto kosate ebusiǝko mǝ nya wuuyifo mǝ Onanto .
Nya wɔɔsi mǝ binǝntu kenke lǝ ǝnǝmi . Nya ukpe tsya ensiǝmbɔkɛ . Nko ke ini itǝ bolo kǝsiǝ , nku buwi ku kanyinyǝnyǝ tsya nɛ . Akokosa kenke ébubǝ efe . ”
Ete nwǝ nsi lǝ lekankpomɛ ǝsuǝ lɛtɛyi nkǝ , “ Bebee ! Mbusinkli nyifo asa nnya kenke afɔfɔ . ” Nya ɔ́tɛyi nkǝ , “ Wɔni nyamfo ǝtsyǝ , itsyise iyifo etiki nnya diyifo sitinti nya utsyuǝ saa loofo bofo kanɔ . ”
Nya ɔ́tɛyi mɛ nkǝ , “ Lesa saa aflɔ . Mɔ ni ututɛ ku ɔfɛfɛ , ketsyikokɔ ku kalosǝkɔ . Utsyuǝ saa ke utukɔɛ nlɛɛ , muutǝ wǝ kusu unǝ nkpǝ eto ntu bo laayifǝ ketsyi ditubiǝ ǝsuǝ nya wǝmbofo kayo saa .
Utsyuǝ saa ke ditǝkǝ kato ebofo nyamfo utsyiko mɔ ɔflɔ . Muuyifo wǝ Onanto nya wuuyifo mɔ ubi .
Fɛɛ betidi ba laate asa sikpi , mba leedu bǝtsyuǝ kǝtǝ , mba leeyifo asinsa , mba laalo betidi ku batsyetɔnyǝ ku bafate , ku mba leesumu bǝfiǝ , ku badia kenke , eto kǝsiǝkɔ ni ditumbu klikla kplɛ nǝ nlɛ bunyǝ ku ute eto aba kafo . Nyamfo ni ukpe nuǝfǝ nɛ . ”
Nya kamaa , Onanto eto batɔnkpe nlɛ ɛkpɛ ekuanse ka díyi ku kanyinyǝnyǝ ka nkpe kɛnyɛale ekuanse fɛfɛ eto ɔni ǝbǝ mɛ ɔflɔ nya ɔ́tɛyi mɛ nkǝ , “ Bǝ , lǝ nte fǝ Okafɔ wǝ ni Lesamubi nǝmǝ eto kusiǝ . ”
Lɛwɔnɔ nǝmǝ áfo disiǝ lǝ mɛ nya Onanto eto ɔtɔnkpe ǝmǝ ditsyi mɛ usuko kɔtini ko letaka fefe eto kato . Óte mɛ Yerusalem , umǝnkplɛ kɛnkɛ ǝmǝ lɛbɔ utsyi Onanto ɔflɔ kato ɔnlɛ kasɔ bubǝ .
Nya ɔnlɛ buyǝnde ku Onanto eto diyǝnde . Umǝnkplɛ ǝmǝ ǝyǝnde fe leba nǝ lefo koya tinti . Dite fe Yaspa eto leba seka nya lekpa wuee fe ahuhɔɛ seka .
Báto ofati wǝ ditidi nya otaka bátsyilama wǝ , nya bákpe lefosi mbɔsie nnuǝ lǝ wǝ . Nya Onanto eto lefosi batɔnkpe inuǝ ńyǝ lǝ mu nnyɛ . Báwɔni Israel eto lefosi atobi ǝnuǝ nyamǝ eto aye bǝtǝkǝ lǝ nsie bomǝ ǝsuǝ .
Nsie ntsyǝ lǝ kofekatokɔ , ntsyǝ lǝ ɔnwɛ kato , ntsyǝ nkpe lǝ ɔnwɛ dikue nya ntsyǝ nkpe lǝ diyo kedufǝkɔ eti tsya .
Bákpe lefosi aba ǝnuǝ lǝ kasɔ fɛ báto umǝ ǝmǝ eto kafati bǝńyǝnsǝ . Nya báwɔni Lesamubi nǝmǝ eto batɔnkpe lefosi inuǝ bamǝ eto aye bǝtǝkǝ lǝ nnya ǝsuǝ .
Onanto eto ɔtɔnkpe wǝ dídinko mɛ etikii , lɛ sika sia eto esususa nnya wuufi ususu umǝ ǝmǝ ku wǝ nsie bomǝ ku kafati lǝ kɔni .
Akpɔ ana nkpe umǝ ǝmǝ , nya wǝ akpake eto kekulǝ ku lɛblɛbe lekate . Onanto eto ɔtɔnkpe ǝmǝ ésusu umǝ ǝmǝ ku esususa nyamǝ , nya unyǝ nkǝ umǝ ǝmǝ eto lekpa lɔni ekulǝ esunkpo kɔkpi alofa anɔ . Nya umǝ ǝmǝ eto dikulǝ , lɛblɛbe ku botaka akate pɛpɛɛpɛ .
Onanto eto ɔtɔnkpe ǝmǝ ésusu ofati ǝmǝ tsya , nya únyǝ nkǝ wǝ ditidibi eyifo akpa alofa ǝnuǝ lefosi akpa akua ɛyɛ lǝ esususa nnya ɔnlɛ ǝsuǝ .
Aba nnya béfi báto ofati ǝmǝ ni yaspa , nya béfi sika sia nso bɔlɛkɛ , sia lekpa fe ahuhuɛ seka báto umǝ ǝmǝ kosate .
Nya béfi aba nya léfo koya akpa akpa bálɔ umǝ ǝmǝ eto aba nnya kasɔ ǝsuǝ báto kafati kamǝ bǝtǝkǝ . Kasɔ eto leba tutɛ ni nǝ baakpo yaspa . Dinuǝfǝ ni nǝ baakpo sapir . Ditsyǝfǝ ni nǝ baakpo yalkedon , nya lenale ni nǝ baakpo smaragdo .
Lɛnɔnde ni nǝ baakpo sardonik , nya lekuande baakpo sardis . Akuansele baakpo krisolit , nya leflamflale baakpo beril . Lɛwɔnɔmbǝle baakpo topas . Lefosile baakpo krisopra . Lefosi ɔnwɛ baakpo yanikint , nya lefosi unuǝfǝ baakpo ametist .
Umǝ ǝmǝ eto lefosi nsie nnuǝ eyifo lefosi aba ǝnuǝ nnya lefo koya . Leba kplɛ béfi béyifo kesie saa nɛ . Sika sia lefo koya béfi bálɔ umǝ ǝmǝ eto usunte kplɛ , nya ebunyǝ asa wuee ayɛ lǝ sika siamǝ ǝsuǝ fe kase bǝǝnyǝ asa lǝ ahuhuɛ ǝsuǝ seka .
Nya mǝnnyǝ Disumuyo saa lǝ umǝ ǝmǝ , itsyise Bonamute Onanto Ǝsuǝalenyǝ ǝmǝ ku Lesamubi nǝmǝ ni wǝ Disumuyo .
Kofe nye kofande eto bofa nye buyǝnde manfe itǝ umǝ ǝmǝ , itsyise Onanto eto diyǝnde ǝǝyǝnde kakpo wǝ nya Lesamubi nǝmǝ ni wǝ okandiɛ .
Kawunsiǝ eto betidi ebɔyɛ lǝ ni buyǝnde ǝsuǝ , nya kasɔ eto baka ebufi mǝ setabikɛ baboko wǝ .
Nya bembuti umǝ ǝmǝ eto nsie ku lefe , itsyise kale tsya embona lǝ wǝ .
Ese , ese eto betidi kenke ebufi mǝ sɛkplɛ ku mǝ setabikɛ bǝbǝ baboko mfó .
Fɛɛ kɔfiɔ eto kulesa embedufǝ lǝ wǝ kulefe . Nya badia ku mba leeyifo afanisa embudufǝ lǝ wǝ . Bomu mba eto aye báwɔni bákpe lǝ Lesamubi nǝmǝ eto nkpǝ eto kukue komǝ kafoo , mǝ hã luudufǝ umǝnkplɛ ǝmǝ nɛ .
Nyamfo eto kamaa , Onanto eto ɔtɔnkpe ǝmǝ áte mɛ ketu ka lǝǝtǝ nkpǝ eto ntu . Ketu kamǝ aabɔdi ketsyi lǝ Onanto ku Lesamubi nǝmǝ eto lekankpomɛ ǝsuǝ . Ntu bomǝ akpa kɛnkɛnkɛ fe ahuhuɛ .
Nya bɔnlɛ bɔbɔdi lǝ umǝnkplɛ ǝmǝ eto obia kplɛ . Nya lǝ ke etukpenkpe ǝnuǝ nyamǝ ǝsuǝǝ , nkpǝ eto kuyi ńyǝ , nya kuanwɔ kofa saa kofa . Ko afanto eyifo afantosi itǝ ese ese eto betidi kenke .
Bembunyǝ kulesa nǝ Onanto díkudi lǝ umǝnkplɛ ǝmǝ . Onanto ku Lesamubi nǝmǝ eto lekankpomɛ ebɔkɛ lǝ umǝnkplɛ ǝmǝ , nya wǝ beyifoyifo luusumu wǝ .
Boonyǝ wǝ ǝnǝmi nya wǝ diye luutǝkǝ lǝ mǝ nto .
Kale ensi embolo mfó . Nya bembohiã kakandiɛ nye kofe , itsyise Bonamute Onanto ebudi mǝ diyǝnde nya boodi seka isu manlo manlo .
Mfó nya Onanto eto ɔtɔnkpe ǝmǝ lɛtɛyi mɛ nkǝ , “ Ɔnukualɛ eto etiki ni nyamfo nya boofo nya bofo kanɔ sitiniti . Nya Bonamute Onanto wǝ leefi wǝ Lɛwɔnɔ kǝtǝ wǝ bǝnyɛlǝkǝtidi , wǝ ni létsyese wǝ ɔtɔnkpe nkǝ ote wǝ beyifoyifo asa nnya lǝǝbǝ bubǝ lǝ lefe kliminti ǝsuǝ . ”
“ Bebe ! Muubǝ lǝ lefe kliminti ǝsuǝ . Disuǝyuǝ itǝ mba leetsyue etiki nnya bábe letsya lǝ kukue komfo kǝmiǝ koto . ”
Mɔ Yohanes , mɔ ni nwǝ lɛnɔ nya mínyǝ asa nyamfo kenke . Nya lefe nǝ mínyǝ nya mínɔ nnya mínlosǝǝ , nse akonki lǝ Onanto eto ɔtɔnkpe wǝ dílǝkǝ asa nyamfo óte mɛ eto akɔ miǝ lǝ nsumu wǝ .
Fɛɛ ɔ́tɛyi mɛ nkǝ , “ Menyifo nko ! Mintsyaa , uyifotsyuǝ mini fe fǝ ku fǝ bayimi ba ni Onanto eto bǝnyɛlǝkǝtidi ku mba kenke leetsyue etiki nnya nkpe lǝ kukue komfo koto . Onanto mate ete ele bǝ sumu . ”
Mfó nya ɔ́tɛyi mɛ nkǝ , “ Menfi bǝnyɛlǝkǝtidi eto etiki nnya báwɔni bákpe lǝ kukue komfo akula , itsyise lefe nǝmǝ eboyo lelo nyamfo kenke luubǝ itǝ .
Utsyuǝ saa ke leeyifo asa buaa , sukosǝ lǝ ukeyifo asa bua , nwǝ ke leeyifo asinsa sukosǝ lǝ ukeyifo asinsa , nwǝ kee leeyifo kasɛɛ , sukosǝ lǝ ukeyifo kasɛɛ , nwǝ kee diyifo kɛnkɛ , usukosǝ lǝ uyifo nwǝ diyifo kɛnkɛ . ”
Yesu nkǝ , “ Bebe ! Muubǝ lǝ lefe kliminti ǝsuǝ ! Muubǝ ku kayofofo ka dińyǝ kǝtǝ utsyuǝ saa lǝ keyifo ka úyifo kumǝ .
Mɔ ni Ututɛ ku Ɔfɛfɛ , Kasɔ Ketsyikokɔ ku Kaalosǝkɔ .
“ Disuǝyuǝ itǝ betidi ba dumuǝ ǝsuǝ bǝtsyǝ fe kase bǝǝflǝ bikǝ kɛnkɛ kǝtsyǝ . Mǝǝ dunyǝ kusu bedi nkpǝ eto kuyi komǝ eto eyibibi nɛ , nya bɔɔyɛ lǝ kesie kamǝ bedufǝ lǝ kato eto umǝnkplɛ ǝmǝ lafo .
Nya mba luunyǝ lǝ ɔkpɔ ǝmǝ kama ba ni mba leeyifo afanisa , mǝ ni betidi ba ni bafate , mba ni batsyetɔ , mba laalo betidi , mba lǝǝtǝ bǝfiǝ kedi ku betidi ba ni badia ba laawɛ betidi kakpe lǝ etiki ku lǝ eyifosa ǝsuǝ .
“ Mɔ , Yesu , ni nwǝ létsyese mɔ ɔtɔnkpe miǝ lǝ ubǝ ulǝkǝ asa nyamfo ote mi bafokanɔfɔ eto etsyukpa kenke . Mɔ ni kuyi eto ote kplɛ ǝmǝ wǝ ni Oka David eto ufluflu . Mɔ ni kolensiǝnto eto sefandebi sia lǝǝyǝnde . ”
Lɛwɔnɔ nǝmǝ ku okafɔ ǝmǝ nkǝ , “ Bǝ ! ” Nya nwǝ ke nlɛ nnya bɔnɔ tsya tɛyi nkǝ , “ Bǝ ! ” Nya nwǝ ke utukɔɛ nlɛɛ , ubǝ . Nya nwǝ ke nlɛ ntu bo lǝǝtǝ nkpǝ bɔbɛbɛɛ , ubǝ ofo mu unǝ , kayo saa mamfo mamfo .
Mɔ Yohanes lɛ utsyuǝ saa wǝ laanɔ etiki nnya nkpe lǝ kukue komfo kafoo ato bukǝ kekleke miǝ utsyuǝ saa ke luufi lesatsyuǝ okpé lǝ nnya ǝsuǝǝ , Onanto ebufi kanyinyǝnyǝ ka báwɔni bakpé lǝ kukue komfo utǝkǝ wǝ lǝ ǝsuǝ fe kotonǝnǝ .
Nya lǝ utsyuǝ tsya ǝlǝkǝ lesatsyuǝ utsyiko lǝ nnya ǝsuǝǝ , Onanto embutǝ unyǝ kayofofo ka báwɔni bákpe lǝ kukue komfo ǝsuǝ . Weebunyǝ kedikɔ ka untǝnyǝ lǝ nkpǝ eto kudiyi komǝ ǝsuǝ ku lǝ umǝ kɛnkɛ ǝmǝ tsya ǝsuǝ .
Nwǝ nlɛ adansiɛ budi lǝ nyamfo ǝsuǝ lǝ bɔtɛyi nkǝ , “ Ee , muubǝ lǝ leefe kliminti ǝsuǝ ! ” Ibǝ itǝ . Bonamute Yesu , bǝ !
Bonamute Yesu eto lefonǝ lǝ disiǝko utsyuǝ saa .
