Jesucristopa ñugpamanda achala taitakuna , kasasik suti karkakuna . Pai Jesús , atun taita David i Abrahampa iawarsik karka .
Abraham , Isaak suti wawata iukarka . Isaakka , Jakob suti wawata iukarka . Jakobka , Judá suti i sug waugkindikunatapas iukarka .
Judaka , Fares i Zara suti wawakunata iukarka . Paikunapa mamaka , Tamar suti karka . Fareska , Esrom suti wawata ; Esromka , Aram suti wawata ;
Aramka , Aminadab suti wawata ; Aminadabka , Naasón suti wawata ; Naasonka , Salmón suti wawata ;
Salmonka , Booz suti wawata iukarka . Boozpa mamaka , Rahab suti karka . Boozka , Obed suti wawata iukarka . Obedpa mamaka , Rut suti karka . Obedka , Isaí suti wawata iukarka .
Isaika , atun mandag Davidta iukarka . Davidka , Salomón suti wawata iukarka . Paipa mamaka , Uriaspa warmi kaska karka .
Salomonka , Roboam suti wawata ; Roboamka , Abías suti wawata ; Abiaska , Asa suti wawata ;
Asaka , Josafat suti wawata ; Josafatka , Joram suti wawata ; Joramka , Uzías suti wawata ;
Uziaska , Jotam suti wawata ; Jotamka , Akaz suti wawata ; Akazka , Ezekías suti wawata ;
Ezekiaska , Manasés suti wawata ; Manaseska , Amón suti wawata ; Amonka , Josías suti wawata iukarka .
Josiaska , Jekonías suti i sug waugkindikunatapas iukarka . Paikuna kaugsanakunkama , Israel alpamanda runakuna Babilonia suti alpama prisu apai tukurkakuna .
Chi alpama apai tukuskapi , Jekoniaska Salatiel suti wawata iukarka . Salatielka , Zorobabel suti wawata ;
Zorobabelka , Abiud suti wawata ; Abiudka , Eliakim suti wawata ; Eliakimka , Azor suti wawata ;
Azorka , Sadok suti wawata ; Sadokka , Akim suti wawata ; Akimka , Eliud suti wawata ;
Eliudka , Eleazar suti wawata ; Eleazarka , Matán suti wawata ; Matanka , Jakob suti wawata ;
Jakobka , José suti wawata iukarka . Chi Joseka , Mariapa kusami tukugsamurka . Mariaka , Mesías u Cristo suti Jesuspa mamami tukurka .
Chasaka , ñugpa taita Abrahammandata atun mandag Davidkama , chunga chusku achala taitakunasik karka . Davidmandata Israelmanda runakuna Babilonia alpama prisu apai tukunkama , chunga chusku achala taitakunasik tukugsamurka . Chi alpama apai tukuskauramandata Cristo tiagsamunkama , ikuti chunga chusku achala taitakunasik tukugsamurka .
Kasami tukugsamurka , Jesucristo tiagsamungapa kaura . Paipa mama María , Josewa kasarangapa karka . Paikuna manara sugllapi kaugsagpi , Mariaka Santu Ispiritumandami wigsitawa ungug ña karka .
Paipa kusa tukunga Joseka kawarka , paipa warmi ña wambrawa ungug kagta . Pai , alli runa kaspa , mana munarka , sugkunapa ñawipi pingaiachingapa . Nispa iuiarirka , paimanda pakalla sitaspa anchuringapa .
Chasa iuiakunkama , atun Taita Diuspa sug anjilka , Joseta muskui ukupi kawarispa , nirka : — Davidpa wawakunapa wawa José , mana mancharikui . Kamba warmi tukunga Mariata kamba wasima kaiai . Paika , Santu Ispiritumandami ungug ka .
Kari wambrami iukangapa ka . Paitaka sutichinkangimi Jesús . Paimi , paipa alpamanda kagkunata pandariskakunata pasinsiaspa , kispichingapa ka .
Chasami atun Taita Dius paipa Ispirituwa rimagwa ñugpata willaskasina tukugsamurka . Kasami ñugpamandata willaraiarka :
Uiaichi . Mana kari rigsiska sipas , ungurispa , sug kari wambrami iukagsamungapa ka . Paita Emanuelmi sutichingapa kankuna . ( Emanuel niraianmi “ Dius nukanchiwa ” . )
José , ña rigcharispaka , atun Taita Diuspa anjil imasa niskasina rurarka . Mariata paipa wasima warmitasina kaiarka .
Chasa kaiaspapas , mana sugllapi tukurkakuna , willaska kari wambra tiagsamunkama . Ña tiagsamuura , paita Jesús sutichirka .
Judea alpamanda Belén puiblupimi Jesús tiagsamurka . Chi alpapi kaugsanakuskata mandag , Herodes suti karka . Chiurakuna magu suti istrillakunata iachaikug taitakunaka , indi llugsidirunigmanda Jerusalén puibluma chaiagsamurkakuna .
Chipika tapunakurka : — Judiukunapa atun mandag ña tiagsamuska , ¿ maipitak ka ? Istrilla pai tiagsamuska kawachigtami indi llugsidirupi kawarkanchi . Chimandami samurkanchi , paita kunguringapa .
Chasa uiaspa , atun mandag Herodes i Jerusalenpi tukui kaugsanakug iapa mancharirkakuna .
Herodeska , tukui iaia sasirdutikunata i Moisés ima niskata iachachig taitakunata kaiaspa , tapurkakunata : — Cristo , ¿ maipitak tiagsamungapa willaraiá ?
Chiura ainirkakuna : — Judá alpamanda Belén puiblupimi willaraiá . Kasami Santu Ispirituwa ñugpamanda rimag nirka :
Kam Belén , Judá alpamanda sug puiblukunamanda mas uchulla mana kangichu . Kambagmandami sug atun mandag llugsingapa ka . Paika , nukapa Israel alpamanda tukui runakunata kawaspa ñugpagmi kangapa ka .
Chasa uiangallawa Herodeska , pakalla magukunata kaiaspa , allilla tapuchirka : — ¿ Imauramandatak chi istrilla llugsiskata kawarkangichi ? — .
Tukui tapuchispaka , nirka — Belenma riichi . Chipika , chi wawamanda allilla tapungichi . Paita tarispaka , willawagsamungichi , nukapas rispa , paita kungurigringapa .
Chasa uiaspa , chi magukunaka chimanda llugsirkakuna . Chiura chi istrilla ñugpa kawaskaka , ikuti kawarispa , ñugparka . Belén puibluma chaiagrispa , chi wawa kaskapi saiarigrirka .
Istrillata kawaspaka , magukuna iapa suma iuiachiiwa tukurkakuna .
Chi wasi ukuma iaikugrispaka , wawata mama Mariawanta tarigrirkakuna . Kungurispaka , wawata mucharkakuna . Ima apamuskata paskaspaka , paita kararkakuna : kuri , suma asna insinsu , mira kupal .
Chiuramanda , magukunata muskui ukupi willai tukurkakuna , Herodespagma mana kutingapa . Chimanda , pai kikinkunapagma sug ñambita kutirkakuna .
Magukuna ña riskauramanda , atun Taita Diuspa anjilka , muskui ukupi kawarispa , Joseta kasami nirka : — Atarii . Wawata mamandiwanta , Ejipto suti alpama mitikuichi . Chi alpapi chisiagriichi , nuka ikuti kamta willankama . Herodesmi wawata wañuchingapa maskachingapa ka .
Chi tutalla Joseka , atarispa , wawata mamandiwanta pusaspa , Ejiptoma mitikurkakuna .
Chi alpapika kaugsagrirkakuna , Herodes wañunkama . Chasami atun Taita Dius , paipa Ispirituwa rimagwa ñugpata willaskasina tukugsamurka . Kasami ñugpamandata willaraiarka : “ Ejipto alpamandami nukapa wambrata kaiarkani ” .
Herodeska iuiarigsamurka : “ Nuka imasa niskasina , magukuna mana willawagsamurkakuna ” . Chiwanka , iapa rabiawa tukugsamurka . Nispaka , suldadukunata Belén puibluma chi suiu kaugsanakuskapagma kacharka , tukui manara iskai wataiug kari wambrakunata wañuchingapa . Istrilla imaura kawariskata magukunata allilla tapuchiskawa iuiarispasi chasa kacharka .
Sutipami Jeremías suti Santu Ispirituwa rimag ñugpata willaskasina tukugsamurka . Kasami ñugpamandata willaraiarka :
Ramá suti puiblupi , iapa llakii wakaikunami uiariku . Chika , Rakel suti mamami paipa wawakunamanda wakaku . Mana mas paipa wawakuna kawarigsamungapa kagmandami ñi pi mana pudinkuna , paipa llakiita anchuchingapa .
Ña Herodes wañuskauramanda , atun Taita Diuspa anjilka , Ejipto alpama rispa , ikuti Joseta muskui ukupi kawarigrirka ,
kasa nispa : — Atarii . Wawata mamandiwanta pusaspa , Israel alpama kutii . Wawata wañuchingapa munagkuna , ñami wañurkakuna .
Chasa uiaspa José , atarispa , wawata mamandiwanta pusaspa , Israel alpama samurkakuna .
Chaiagsamuspaka , iacharkakuna , Arkelao suti Herodespa wambra , Judea alpallapita mandag kagta . Chasa iachaspaka , mancharirka chi alpapi kaugsagringapa . Nispa , muskui ukupi paita willai tukuspa , Galilea suti alpama rirkakuna .
Chima chaiagrispaka , Nazaret suti puiblupi kaugsai kallarirkakuna . Chasami Santu Ispirituwa ñugpata willaraiaskasina tukugsamurka . Kasami willaraiarka : “ Paika , nazareno sutimi kangapa ka ” .
Chi punchakuna Juan Bautista , Judeamanda chusa sitaska alpapi kawarigsamurka ,
kasa nispa : — Suma luarmanda mandai , ñami chaiamungapa ka . Pandariikunata sakispa , Taita Diuswa tukugsamuichi .
Paimandami Santu Ispirituwa rimag Isaías suti , kasa willaska karka : Chusa sitaska alpapi , sug runa kaparispami puriku , kasa nispa : “ Imasami ñambi allichinchi : chasallata alli iuiaikunata apiichi , atun Taita Diusta chaskingapa ” .
Juanka , kamello suti animalpa agchata awaska katanga churariskami karka . Karata siñidursina ruraspa chumbilliskami karka . Langosta suti chapulinsina i sachukumanda abijunkunapa dusi miskillami mikuspa kaugsakurka .
Jerusalén puiblunigmanda , Judea suiu alpamanda i Jordán iaku suiu ladumanda , tukuinigmanda runakuna paipagma chaiai kallarirkakuna .
Paika , Jordán iakupi maikan pandariskakunamanda willarinakuskata baugtisakurka .
Achka fariseo i saduseo suti taitakunapas , Juanpagma chaiagrirkakuna baugtisaringapa . Chikunata kawaspaka , paika nirka : — Mana alli runakuna , kulibrasinami kangichi . ¿ Pitak kamkunata willagrirka : “ Taita Dius iapa rabiarispa llakii puncha , ñami chaiamuku . Mitikuichi , kispiriska kangapa ” ?
Tukui pandariikunata sakispa , allilla ruraichi .
Mana iuiarispa kaichi : “ Ñugpamanda taita Abrahampa iawarmi kanchi ” . Niikichitami : Taita Dius munagpika , kai rumikunapas pudinkunami , Abrahampa wambrakuna tukugsamungakuna .
Ñami tukuimanda justisiangapa ka ; imasami sachakunata achawa urmachingapa kawaku : chasa . Tukui sacha chusa u mana mikungasina muiu iukaskakunata anguwanta urmachispa , ninapimi churangapa ka .
— Kasapas . Kamkuna allilla iuiarispa pandariikunata sakigpika , nuka iakuwami baugtisaikichita . Ikuti sug nukamanda mas iachaka , nukapa katimi samungapa ka . Paita , nuka mana pudinichu , kungurispa , paipa chakikunapi churaraiaskata surkungapagllapas . Paika , Santu Ispirituwa i nina sindiwasinami baugtisangapa ka .
Imasami chagrapi trigu agllag runa , palawa mana alli ugsakunata chabsichispa anchuchí : chasallatami pai suiaku , mana alli iuiagkunata alli iuiagkunapa chaugpimanda anchuchingapa . Alli trigusina kagkunata sugllapi sumami wakachingapa ka . Ikuti mana alli ugsasina kagkunataka mana wañug ninapi rupakungapami sitangapa ka .
Chi punchakuna Jesuspas , Galilea alpamanda llugsispa , Jordán iakuma chaiagrirka , Juan paita baugtisangapa .
Juanka , piñarispa nirka : — ¿ Imapatak chasa mañawaspa samukungi ? Nukatami iukarkangi , kam baugtisawanga .
Jesuska ainirka : — Baugtisawailla . Chasami chaiaku , Taita Dius tukui imasa niskasina nukanchi rurangapa . Chasa ainiura , Juanka paita baugtisarka .
Jesús baugtisai tukungallawa , iakumanda llugsirka . Chiuralla , awa suma luar paskarirka . Chimanda kawarka , Diuspa Ispíritu palumasina rigcha kawarispami paipagma uraikumugta .
Suma luarmanda rimaipas uiarigsamurka , kasa nispa : — Kai , nukapa kuiaska wambrami kapuá . Paita kawaspa , iapa alli sumami iuiachiiwa kawani .
Chiuramandaka Santu Ispíritu , chusa sitaska alpama Jesusta pusarka . Chipika iaia kuku , pandariikunapi paita urmachingapa munakurka .
Chusku chunga puncha tutakunawantami Jesús mana ñi imapas mikuspalla chisiakurka . Nispaka , iapa iarkaimanda iuiachigsamurka .
Chiura chi mana allilla iuiachig iaia kukuka , paipagma chaiagrispa , nirka : — Kam Diuspa wambra kagpika , kai rumikunata nii : “ Tanda tukuichi ” .
Jesuska ainirka : — Ñugpamanda librupi , kasami willaraiá : Runakuna , mana tandallawa kaugsangapa kankunachu . Taita Dius tukui ima rimaskakunawami kaugsangapa chaiá .
Nispaka chi iaia kuku , Jerusalén suti Taita Diuspalla kaska puibluma pusaspa , Diuspa atun wasi awa puntapi saiachigrirka .
Nispaka , nirka : — Kam Diuspa wambra kagpika , alpama sitarii . Ñugpamanda librupi , kasami willaraiá : Taita Dius , paipa anjilkunatami ninga , kamta kawagsamungapa . Paikunapa makipimi urmankangi . Chasaka , mana rumipi u imapipas chaki takarinkangichu .
Jesuska ainirka : — Kasapasmi willaraiá : Kamba atun Taita Diusta mana ianga ningi : “ Abir kawasaki : ¿ pudingichu ? ” .
Ikuti chi iaia kukuka , iapa awa filuma pusaspa , kai luarpi tukui alpakuna i tukui ima chipi suma tiaskakunata kawachirka .
Nispaka , nirka : — Kam kunguriwagpika , tukui kawarkangi : chikunatami karasaki .
Chiura Jesuska , chi iaia kukuta nirka : — Nukapa ñawimanda anchurii . Ñugpamanda librupi , kasami willaraiá : Kamba atun Taita Diusllata kungurispa kangi . Pai ima niskallatami iukangi ruraspa kanga .
Chasa niura , chi iaia kuku , Jesusta sakispa , anchurirka . Chiuralla anjilkuna , samuspa , paita ima ministiskami karagsamurkakuna .
Juan Bautista karsilpi wichkaska kagta iachaspa , Jesuska Galilea alpama rirka .
Manima Nazaret puiblupi kidarirka . Kafarnaum suti puiblupimi kaugsai kallarirka . Chi Kafarnaumka , Galilea atun kucha ladupimi ka , Zabulón i Neftalí suti ñugpamanda taitakuna kaugsaska alpapi .
Isaías suti Santu Ispirituwa rimag , ima ñugpamanda willaska tukugsamungapami Jesús chipi kaugsangapa chaiarka . Kasami Isaías niska karka :
Zabulón i Neftalipa alpakunapi , atun kuchama ridiru ñambi ladu suiu , Jordán iaku sug ladu chimba , Galilea alpapimi Taita Diusta mana rigsigkuna kaugsankuna .
Chi alpakunapi iana tutapisina kaugsanakug , sug atun punchaiachigsina runatami kawangapa kankuna . Chi alpa suiu , wañungapa manchaiwa kaugsanakuskapimi chi runa kawarigsamungapa kankunata .
Jesuska , Kafarnaum puiblupi kaugsakuspaka , kasami willai kallarirka : — Suma luarmanda mandai , ñami chaiamungapa ka . Pandariikunata sakispa , Taita Diuswa tukugsamuichi .
Galilea atun kucha pata pata purikuspa , Jesús , iskai waugkindikunata kawarka : sug , Simón suti ; paillatata Pedro . Sugka , Andresmi suti karka . Paikuna , chalwadurkuna kaspa , ataraia iaku ukuma sitaspami purinakurka .
Paikunata kawaspaka , Jesuska nirkakunata : — Katiwaichi . Iachachisakichitami , chalwakunata apigsina , runapura maskapuagkuna kangapa .
Chasa uiangallawa , ataraiakunata sakispa , Jesusta katirkakuna .
Chimanda mailla riskapi , ikuti Jesús , sug iskai waugkindikunatami kawarka . Paikuna , Zebedeopa wambrakunami karka ; sug Santiago suti ; sugka Juan . Paikuna , taitandiwa kanuapi kaspa , ataraiakunata allichinakurka . Paikunata kawaspaka , Jesuska kaiarkakunata .
Paikunapas , uiangallawa , taitata i kanuata sakispa , Jesusta katirkakuna .
Chimanda Jesuska , Galilea alpa suiu , judiukuna tandaridiru wasikunapi iachachispa , Diuspa suma mandaimanda Alli Willaita willaspa , tukuikunata maituku unguikunawa kaskakunatapas ambispami purikurka .
Siria suti alpa suiupasmi paimanda iapa iacharigrirka . Chiwanka , tukui ungugkunata paipagma pusanakurka . Sug rigcha sug rigcha ungui i nanaikunawa kaskakunata , kuku wairawa kagkunata , wañui ungui iukaskakunata , mana kuirpu kuiuringapa pudigkunatapas , tukui chasakunatami Jesús ambispa purikurka .
Chi punchakuna iapa achka runakuna , paiwa sugllapi tandarispa purinakurka , Galilea i Judea alpakunanigmanda , Dekápolis suti puiblukunanigmanda , Jerusalennigmanda i Jordán iaku sug ladu chimbanigmanda .
Chi achka runakunata kawaspaka , Jesús awa lumama rirka . Chipi tiarigriura , paita katiraiagkuna kaillaiagrirkakuna .
Chiura , Jesuska iachachii kallarirkakunata , kasa nispa :
— Kamkuna , Taita Diuswa iuiarispa , mana iukagsina tukugkuna , paipa iapa kuiaskami kangichi . Chasa kagkuna , Dius suma mandakuskapimi iaikugringapa kangichi .
— Piwapas mana atuniachiriska iuiaspa kagkunapas , Taita Diuspa iapa kuiaskami kangichi . Chasa kagkuna , kai alpa duiñu karaska kagkunami niraiangapa kangichi .
— Kunaura iapa llakiiwa wakanakuskapas , Taita Diuspa iapa kuiaskami kangichi . Chasa kagkunata , paimi sumaglla llakiikunata anchuchingapa ka .
— Iarkai i iakunaiwasina Taita Dius imasa munaskasina rurangapa munagkunapas , paipa iapa kuiaskami kangichi . Paillatatami ima alli munaskata karamungapa ka .
— Sugkunamanda iapa llakiiwa kagkunapas , Taita Diuspa iapa kuiaskami kangichi . Chasa kagkunamanda , paipasmi iapa llakiiwa kawangapa ka .
— Tukuipi allilla suma iuiaiwa kagkunapas , Taita Diuspa iapa kuiaskami kangichi . Chasa kagkuna , paipa ñawitami kawagringapa kangichi .
— Rabiawa kagkunata pasinsiachigkunapas , Taita Diuspa iapa kuiaskami kangichi . Chasa ruragkunata , pai ningapami ka : “ Nukapa wambrakunami kangichi ” .
— Kamkuna alli ruraspa kaugsanakugmanda , sugkuna mana suma kamkunata ruranakugpipas , Taita Diuspa iapa kuiaskami kangichi . Chasa pasaspa kagkuna , Dius suma mandakuskapimi iaikugringapa kangichi .
— Nukamanda iuiarispa , maikanpas kamkunata kamispa , mana suma ruraspa , kamkunamanda llullaspa juchachispa rimagpikunaka , Taita Diuspa iapa kuiaskami kangichi .
Chasa mana allilla kamkunata ruragpipas , kuntintarispalla kangichi . Kamkunata Taita Dius , sug luarpi askurinti sumami tukui karangapa ka . Chasallatami kamkunamanda mas ñugpa kaugsaskakuna , Santu Ispirituwa rimagkunatapas mana allilla rurarkakuna .
— Kamkuna , kai alpapi kaugsanakuskamanda kachisinami kangichi , tukuikuna mas sumaglla kaugsanakungapa . Kachi wagllirigpika , mana pudiringachu kachiachingapa . Ñi imapapas mana balingapa kanchu . Chasataka , sitaimi chaiá , pipas saruspa ialingapa .
— Kamkuna , kai alpapi kaugsanakuskapa iuiaikunata punchaiachigkunami kangichi . Maikan puiblu luma awapi tiag , mana pakallapimi ka .
Chasallata , ñi pipas mana bila sindichinkangichichu , kawitu ukuma churangapa . Awapimi churangapa kangichi , tukui chi ukupi kagkunata punchaiachingapa .
Chasallata kamkunapas , runakunapa ñugpa ladu alli ruraikunawa punchaiachigkunasina kaugsangichi . Chasapika , kamkunapa alli ruraikunata kawaspaka , paikunapas kamkunapa Taita Dius suma luarpi kagtami iapa suma atuniachingapa kankuna .
— Mana samurkanichu , Moisés i Santu Ispirituwa rimagkuna ima rurangapa niskata puchukangapa . Mana chasa iuianakuichi . Chikunapi ima willaraiaskata rurangapami samurkani .
Kasami nuka niikichita : sug luar i kai alpa luar tukurigsina kagpipas , chi ñugpamanda ima willaraiaskaka , ñi mailla mana anchuchii tukungapa kanchu . Tukui imasa ñugpamanda librupi willaraiaskasinami tukungapa ka .
Chasamanda , maikanpas tukui ima niskata mana ruraspa sugkunatapas chasallata iachachigpika , suma luarma iaikugrigpura mas uchullami niraiangapa kankuna . Ikuti maikanpas tukui ima niskata ruraspa sugkunatapas chasallata iachachigpika , suma luarma iaikugrigpura atunmi niraiangapa kankuna .
Kasami niikichita : Moisés ima niskata iachachig taitakuna i fariseokunamandapas mas allilla kamkuna mana ruragpikunaka , suma luarma mana iaikugringapa kangichichu .
— Ñami ñugpamanda runakunata kasa niraiaskata uiarkangichi : “ Mana wañuchingichi . Maikan wañuchigtaka justisiaimi tukungapa ka ” .
Chasa kagpipas , nukaka kasami niikichita : piwapas rabiarigkunatami justisiai tukungapa kankuna . Maikan kamigkunata mas atun justisiaimi tukungapa kankuna . “ Kam , iapa upaiaskami kangi ” maikan nigkunata diltudupa ninamami sitai tukungapa kankuna .
— Chasamanda kamta , kamariku altarma apakuura sug runawa mana allilla kagta iuiarigpi ,
kamarikuta sakispa , ñugpa ringapami chaiá , chi runawa allilla tukungapa . Chiuramanda kutingi , kamarikuta Taita Diusta kawachingapa .
— Maikan kamta dimandaspa , justisiapagma pusanakugpika , chara ñambi rinakuskallapi paita sumaglla rimangi , manara justisiapagma chaiachigrigpi . Mana kagpika , chaiachigriura , justisiaka kamta alwasilkunapa makipimi sakinga . Chiura alwasilkunaka , kamta karsilpimi wichkanga .
Kasami nuka niiki : chimanda mana llugsingapa kangichu , tukui kulki manara kutichinkama .
— Ñami kasa niraiaskata uiarkangichi : “ Mana sugpa warmiwa pandarikungi ” .
Chasa kagpipas , nukaka kasami niikichita : maikanpas , sugpa warmita kawaspa , paiwa siriringapa munaspaka , ñami chasa iuiaipi atun pandarii rurarkangichi .
— Kasapas . Kamkunapa alli ñawiwa kawaspa , pandaringapa kagpika , chi ñawita chaianmi surkuspa sitangapa , mana pandaringapa . Chasapaka , mas allichar kantra , kuirpumanda suglla imapas sitaspa , pisi kangapa . Mana kagpika , ¿ tukui kuirpuwantachu munaipa , diltudupa ninama sitai tukungapa ?
— Chasallata , kamkunapa alli makiwa pandaringapa kagpika , chi makita chaianmi kuchuspa sitangapa , mana pandaringapa . Chasapaka , mas allichar kantra , kuirpumanda suglla imapas sitaspa , pisi kangapa . Mana kagpika , ¿ tukui kuirpuwantachu munaipa , diltudupa ninama ringapa ?
— Kasapasmi Moisés ima willaraiaskapi niraiarka : “ Maikanpas kikinpa warmita sitangapa munagpika , chasa munaskata iskribispa , chi warmita kuangichi ” .
Chasa kagpipas , nukaka kasami niikichita : maikanpas , kikinpa warmita imamandallapas sitagpika , atun pandariima kachagsinami rurá . Chi warmi sug kariwa apirigpika , chimandakar pudinmi sitanga . Chasallata , maikanpas kusa sitaska warmiwa kasaragpika , atun pandariimi rurá .
— Kasapasmi ñugpamanda runakunata niraiarka : “ Atun Taita Diuspa ñawipi mana llullangichi . Imasami Taita Diuspa ñawipi allilla rurangapa nirkangichi : chasa rurangichi ” .
Chasa kagpipas , nukaka kasami niikichita : mana imatapas kawag churangichi , kam nikuska allilla kagta . Suma luarta mana kawag churangichi ; suma luar , Taita Diuspa mandadirumi ka .
Kai alpatapas mana kawag churangichi ; kai alpa , paipa sarudirumi ka . Jerusalentapas mana kawag churangichi ; chita , tukui manduiug Taita Diuspa puiblumi ka .
Kamkunapa umatapas mana kawag churangichi ; kamkuna manima pudingapa kangichichu , ñi sug agcha iuraiachingapa u ianaiachingapa .
Chasapaka , “ Ari ” ningapa chaiagpika , “ Ari ” ningichilla . “ Mana ” ningapa kaura , ningichilla : “ Mana ” . Imatapas chiwa kawag churagpika , iaia kukumi iuiachiku .
— Ñami kasa ñugpamanda niraiaskata uiarkangichi : “ Maikanpas rabiarispa ñawi surkuskataka chasallata randichingapa . Maikanpas kiru llugsigta piaskataka chasallata randichingapa ” .
Chasa kagpipas , nukaka kasami niikichita : maikanpas kamta mana suma ruraskakunata mana randichingi . Pipas alli ladu kachitipi kamta piagpika , sug ladu kachitipi piangapapas sakiringi .
Maikan kamta dimandaspa , kusma kichungapa munagpika , kapisaiutapas kuangi apachu .
Maikanpas kamta chunga kuadra aparispa katingapa chaiagpika , iskai chunga kuadrapas katingi .
Maikanpas ima mañaskata karangilla . Maikan “ Mañachiwai ” niskata , ¡ ujalallapas ningi : “ Mana ” !
— Ñami kasa ñugpamanda niraiaskata uiarkangichi : “ Kamkunapa iacharidukunata kuiaimi iukangichi . Ikuti kamkunata mana munagkunatakar rabiawa kawangichi ” .
Chasa kagpipas , nukaka kasami niikichita : kamkunata mana munaspa piñanakuskata kuiangichi . Kamkunata mana suma ruraspa puchukangapa munanakuskamanda , Taita Diusta paikunamanda allilla mañapungichi .
Chasawaka , kamkunapa Taita Dius suma luarpi kagpa wambrakunami tukungapa kangichi . Paimi alli ruragkunamanda i mana alli ruragkunamandapas indi llugsichimú . Chasallata , alli runakunamanda i mana alli runakunamandapasmi tamiachimú .
— Kasapas . Kam kikinpuralla kuianakuspa kagpika , kamkunata , ¿ imatak Taita Dius karangapa suianakungichi ? Maikan mana suma ruragpurapas kuianakuspami kaugsankuna .
Kamkunapa waugkindipuralla “ Puangi ” ninakugpika , ¿ imapitak allilla ruranakungichi ? Chasami Taita Diusta manara rigsigkunapas , kikinpura kaugsanakú .
Imasami kamkunapa Taita Dius suma luarpi kag , tukuipi alli ka : chasallatami kamkunapas iukangichi , tukuipi alli kangakuna .
— Sugkunata : “ Allimi kani ” kawachiringapaglla , Taita Dius imasa niskasina ruranakugta mana rurangichi . Chasa ruragkunata , Taita Dius suma luarpi kag , kawaspa , mana ñi imapas karangapa kanchu .
— Chimanda , kamkuna imapas sugkunata karangapa chaiaura , kawachiringapaglla mana karangichi . Chasa karagkuna , tandaridiru wasikunapi i ñambikunanigta tukuikunata willaspa purinkuna , sugkuna paikunamanda “ Iapa allimi ka ” niwachukuna iuiaspalla . Kasami nuka niikichita : chasa ruraspa purigkuna , ñami kaipi munaskasina chaskirkakuna . Ikuti sug luarpika ñi ima manima chaskingapa kankunachu .
— Kamkuna imapas karaskataka , ñi kamba wasi ukupurallapas mana iachachukuna .
Pakalla karagsina rurangichi . Chasawaka , kamkunapa Taita Dius pakallata kawagmi kamkunata imasa chaiaskasina karangapa ka .
— Chasallata , kamkuna Taita Diusta mañangapa chaiaura , kawachiringapaglla mana mañangichi . Chasa rimagkuna , tandaridiru wasikunapi i ñambikunanigta saiarispami Taita Diusta mañankuna , “ Sugkuna kawawachukuna ” iuiaspalla . Kasami nuka niikichita : chasa ruragkuna , ñami kaipi munaskasina chaskirkakuna .
— Kamkunaka , Taita Diusta mañangapa kaura , ukuma iaikuspa , pungukuna wichkarispa , Taita Dius kamkunapa ñawiwa mana kawarigta mañangichi . Pai Taita Dius pakallata kawagmi kamkunata imasa chaiaskasina karangapa ka .
— Kamkuna Taita Diusta mañanakuuraka , ikuti ikuti ianga rimarispa mana mañangichi . Taita Diusta mana rigsigkunami iuiankuna , chasa ikuti ikuti rimarispa mañaura , Taita Dius uiangapa kagta .
Kamkunaka , mana paikunasina mañangichi . Kamkuna manara mañagpi , kamkunapa Taita Diuska ima ministiskakunata ñami iachá .
Chimanda kamkuna , Taita Diusta mañanakuura , kasa ningichi : Nukanchipa Atun Taita , suma luarpimi kangi . Kam tukuipi mas alli kagta tukuikuna nisunchi .
Nukanchiwa samui , iaia kangapa . Imasami suma luarpi kam munaskata rurankuna : chasallata kai alpapipas rurasunchi .
Kuna puncha , tanda ministiska nukanchita karamui .
Nukanchi ima pandariskakunata pasinsiai . Chasallata nukanchipas , sugkuna ima llakichiskakunata pasinsianchimi .
Mana sakii , nukanchi mana alli iuiaikunata iuianakungapa . Tukui mana allikunatapas nukanchita kispichii .
— Kasapas . Sugkuna ima llakichiskakunata kamkuna pasinsiagpika , kamkunapa Taita Dius suma luarpi kagpasmi kamkunata pasinsianga .
Ikuti kamkuna sugkunata mana pasinsiagpika , Taita Diuspas kamkuna pandariskakunata manami pasinsianga .
— Ikuti chasallata , kamkuna Taita Diusmanda iuiarispa mana mikuspalla kangapa chaiaura , kawachiringapaglla mana rurangichi . Chasa ruragkuna , llulla ñawiwa iapa irkiaspami tukunkuna , “ Sugkuna kawawachukuna ” iuiaspalla . Kasami nuka niikichita : chasa ruragkuna , ñami kaipi munaskasina chaskirkakuna .
— Kamkunaka , Taita Diusmanda iuiarispa mana mikuspalla kaura , ñawi suma maillarispa , uma llambu kangichi .
Chasa , sugkunaka mana iachangakunachu , mana mikuspalla kagta . Taita Dius kamkunapa ñawiwa mana kawarig , paillami iachangapa ka . Pai Taita Dius pakallata kawagmi imasa chaiaskasina kamkunata karangapa ka .
— Mana kai alpapi mirachingichi , iapa iukag kangapa . Burbujumi kaipi wagllichispa puchukankuna . Chasallata , iru wakariskasinami tukunkuna . Sisaikunapasmi kichunkuna .
Chasapaka rurangichi , suma luarpi wakachikuskasina , chipi iukag kangapa . Chipika , burbuju mana tiangapa kanchu , wagllichispa puchukangapa . Ñi mana imapas wakariska tukungapa kanchu . Ñi sisaikuna mana tiangapa kanchu .
Kamkuna maipi wakachiskapimi kamkunapa iuiaita churaska kangichi : kai luarpi u sug luarpi .
— Kamkunapa ñawikuna , kuirpupi punchaiachigsinami kankuna . Imatapas alli iuiaiwa kawagpika , kamkunapa kuirpupas suma punchaiagsinami kangapa ka .
Ikuti mana alli iuiaiwa kawagpika , kamkunapa kuirpupas iana tutapi kagsinami kangapa ka . Kamkunapa iuiai mana punchapisina kagpika , tukuimi mas iana tutapisina kangapa ka .
— Ñi maikanpas , iskai patrunkunapa sugllapi mana trabajapungapa pudingapa kankunachu . Sug patrunta mana munangachu ; ikuti sugtaka kuiangami . Sug patrunta wabutingami ; ikuti sugtaka sumagllami rimanga . Chasallata , Taita Diusta i kai alpamanda iukaikunata mana pudinkangichichu , iskandima suuralla iuiakungapa .
— Chimandami kasa niikichita : mana iapa iuiarinakungichi : “ ¿ Imatak mikusunchi i upiasunchi , nukanchi kaugsankama ? ¿ Ima katangatak churarisunchi ? ” . Kamba kaugsaika , mikuikunamanda masmi ka . Chasallata kamba kuirpupas , katangamanda masmi ka .
Piskukunamanda iuiariichi . Paikunaka mana tarpunkunachu . Mikui pallaspa , mana wakachinkunachu . Chasa kagpipas , kamkunapa Taita Dius suma luarpi kagka ñi ima mana pisichinkunatachu . Kamkunaka , piskukunamanda mas balimi kangichi .
— ¿ Pikunatak , maituku iuiarispapas , sug palmullapas awa wiñai pudingapa kangichi ? Ñi pipas manima .
¿ Imapatak iapa iuiarinakungichi : “ ¿ Ima katangatak churarisunchi ? ” ? Kawaichi imasa liriu tugtukuna chagrapi suma wiñariskakunata . Iuiariichi : paikuna mana puchkaspa awankunachu . Ñi ima mana rurankunachu .
Kasami niikichita : ñi atun mandag Salomón , pai tukui iapa suma katanga churarispapas , chi tugtukunamanda mas suma mana kawarirkachu .
Ugsa kuna puncha chagrapi suma kaskata , kaiandi rupachingapa kagta , Taita Dius chasa suma kawá . Kamkunataka , ¿ imawantak mana mas sumaglla kawanga ? Kamkuna mana allilla Taita Diusmanda iuiarispa kagkuna , paita mas sumaglla iuiariichi .
— Chimanda , mana iapa iuiarinakungichi : “ ¿ Imatak mikusunchi ? ¿ Imatak upiasunchi ? ¿ Ima katangatak churarisunchi ? ” .
Kai alpamandalla iuiaiwa kagkunami chasa maskaspa kaugsanakú . Kamkuna tukui ima ministiskakunamandaka , kamkunapa Taita Dius suma luarpi kag ñami iachá .
— Kamkuna ñugpa suma iuiarispa kangichi , Taita Dius imasa mandaskasina kaugsangapa . Chasallata , pai imasa niskasina rurangapa iuiarispa kangichi . Chasa kagpikunaka , kamkunata tukui ima ministiskakunatami karamunga .
— Chimanda , mana iapa iuiarinakungichi : “ Kaia , ¿ imasik pasasa ? ” . Kada punchami ima llakiikunapas tiagsamú . Kaiamanda llakiikunata mana iuiaringichi .
— Mana pitapas pandariskakunata kawangichi . Chasaka , Taita Dius mana kamkuna pandariskata kawangachu .
Imasami kamkuna , sugkuna pandariskakunata kawangichi : chasallatami Taita Dius , kamkunatapas pandariskata kawangapa ka .
— Nigpika , ¿ imapatak sugpa ñawipi juituriska ugsata kawakungi ; ikuti kam kikinpa ñawipi sug atun ugsa juituriska iukaskataka mana kawaringi ?
Chasallata , kam kikinpa ñawipi chi atun juituriska iukaspaka , ¿ imasatak sugta ninkangi : “ Ñawipi juituriska ugsata anchuchisaki ” ?
Sungu awalla rimag , kam kikinpa ñawita chi atun juituriska iukaskata ñugpa anchuchirii . Chasa ruraspami allilla kawankangi , sugpa ñawita juituriska ugsata anchuchingapa .
— Kasapas . Taita Diuspalla tiapuskata , ¿ alkukunatachu sitapuntrangichi ; chiwanka , kam kikinkunata rabiarispa kaningapa ? ¿ Kamkunapa kuri pirlakunatachu kuchikunata sitapuntrangichi , sarungapa ? Manima . Chasallata , Diuspa Rimaita mana sitagsina rurangichi , maikan mana suma iuiaiwa chaskingapa .
— Taita Diusta mañagpika , karamungapami ka . Paita maskagpika , taringapami kangichi . Pungu takachigrigpika , kamkunata paskapungapami ka .
Maikanpas chasa mañagpika , chaskingapami ka . Maikanpas maskagpika , taringapami ka . Maikan pungu takachigrigpika , iaikuchingapami ka .
— Sug wambra , paipa taitata tanda mañakugpika , ¿ rumichu karantra ?
Chasallata , chalwa mañakugpika , ¿ kulibrachu karantra ? Manima .
Kamkuna , mana alli kaspapas , kamkunapa wambrakunata suma imapas karangichi . Nigpika kamkunapa Taita suma luarpi kagka , ¿ imawantak mana sumaglla karamunga , maikan suma mañagpika ?
— Imasami munanakungichi , sugkuna kamkunamanda allilla rurachukuna : chasallata kamkunapas , paikunamanda allilla rurangichi . Chasami Moisés i Santu Ispirituwa rimagkuna iachachiska niraiá .
— Suma luarma iaikugringapa , kichki pungupisina ialingichi . Diltudupa chingangapa luarma ridiru , atun suma ñambisinami ka . Chima iaikudiru , atun pungu paskaskasinami ka . Achkakunami chi pungusina kaskapi iaikunkuna .
Ikuti diltudupa kaugsai iukangapa luarma ridiruka , iapa amchi ñambisinami ka . Chima iaikungapa , iapa kichki pungusinami ka . Maillakunallami chi ñambisinata katichinkuna .
— Iuiaipilla uiangichi . Llullakunami tia , kasa nispa : “ Santu Ispirituwa rimagmi kani ” . Chikuna , ubijasina alli kawarispami kamkunapagma samungakuna . Nigpika paikunapa iuiaipika , sug sacha alku imatapas mikungapa iuiaiwa kagsinami kankuna .
Imasami kawangichi sachakuna , miski muiu u winja muiu tiarigta : chasallatami paikunata ima ruraskata kawaspaka , rigsinkangichi . Ispinaiug sachakunapi , mana ubas muiu tandachirinchu . Chini sachakunapi , mana igus pallarinchu .
Maikan alli sachakunapimi miski muiukuna tukú . Mana alli sachakunapika , winja muiukunami tukú .
Alli sachakunapi , winja muiukuna mana tukugsamunchu . Mana alli sachakunapika , miski muiukuna mana tiarinchu .
Tukui sacha mana allilla muiu tukuskakunata kuchuspa , ninapimi churangapa chaiá .
Chasallata , runakuna ima ruraskata kawaspami paikunata rigsinkangichi .
— Achkakunami nukata : “ Iaia Jesús , Iaia Jesús ” niwankuna . Chasa niwagkuna , tukuikunaka suma luarma mana iaikugringapa kankunachu . Nukapa Taita suma luarpi kag imasa pai munaskasina alli ruragkunallami iaikugringapa kankuna .
Chi puncha , achkakunami niwangapa kankuna : “ Iaia Jesús , ¿ manachu kammanda willaspa purirkanchi ? ¿ Manachu , kammanda iuiarispa , kuku wairakunata llugsichirkanchi ? ¿ Manachu achka mana imaurapas kawaskasina kammanda iuiarispa rurarkanchi ? ” .
— Nukaka , chiura ainingapami kani : “ Kamkunata mana imaurapas rigsiikichitachu . Kamkuna mana allilla ruragkuna , nukapa ñawimanda anchuriichi ” .
— Chimandami niikichita : maikan nuka ima rimaskata uiaspa ruragkuna , suma iuiaiiug runasinami kankuna . Chi runa , rumisina muruchu alpapi wasichirka .
Tamia samurka ; iaku jundarka ; sinchi wairapas pukugsamurka . Maituku chi wasita piagrikugpipas , manima urmarkachu , rumisina muruchu alpapi saiachiska kagmanda .
— Maikan uiawaspapas , nuka imasa rimaskasina mana ruragkunaka , mana iuiaiiug runasinami kankuna . Chi runa , kaskaju awallapi wasichirka .
Tamia samurka ; iaku jundarka ; sinchi wairapas pukugsamurka . Chi wasita iaku jundaspa piagrigllapi , urmachispa , wagllichispami aparka .
Jesús chasa rimaskata puchukauraka , chipi kagkuna , pai iachachiskata uiaspa , iapa ujnarirkakuna .
Paikunapa iachachig taitakunasinalla pai mana iachachirkachu . Tukuikunamanda mas suma allilla mandagsinami iachachirka .
Jesús chi lumamanda uraikuuraka , iapa achka runakuna paita katichirkakuna .
Diulpilla sug runa , aicha ismui ungui iukaspa , paipagma kaillaiagrirka . Chi runaka , kungurispa , nirka : — Taita waugki , kam munaspaka , pudingimi nukata ambiwanga .
Chiura Jesuska , ungugta maki churaspa , nirka : — Ari , munanimi . Ambiriska tukui . Chasa nigllapi , chi ungui allilla ambirigsamurka .
Chiura , Jesuska nirka : — Uiamui . Mana pitapas willakungi . Sasirdutita kawachirigrii . Moisés kamariku karangapa niraiaskasina karagrii . Chasaka , tukuikunami kawangakuna , kam allilla ambiriska kagta .
Jesús Kafarnaum puibluma chaiagrikuskapi , Romamanda achka suldadukunata mandagka , paita kaillaiaspa mañarka ,
kasa nispa : — Taita waugki , nukapa uchulla lutrinmi mana kuiuringapa unguiwa sinchi nanaiwa wasipi siripuaku .
Chiura , Jesús nirka : — Nuka , kambagma rispa , aliachigrisami .
Chi runaka ainirka : — Taita waugki , nuka mana mirisinichu , kam nukapa wasi ukuma iaikugringapa . Chasapaka , sug rimailla nipuai ; nukapa ungug ambiripuangallami .
Nukapas , sugkuna mandawaskapimi kani . Chasallata nukapas , sug suldadukunata mandagmi kani . Maikan suldaduta nuka “ Rii ” nisa ; chiura rinllami . Ikuti maikanta : “ Samui ” nisa ; chiura samunllami . Nukapa lutrinta : “ Kasa rurai ” nisa ; chiura ruranllami .
Chiura Jesús , chi runata ujnarispa uiarka . Nispaka , katiraiagkunata nirka : — Kasami nuka niikichita : ñi maikan Israelmanda runa , kai mandagsina suma allilla iuiawag mana tarirkanichu .
Kasami niikichita : mana judíu kagkunapas , achkakunami suma luarma iaikugringapa kankuna , Dius suma mandakuskapi , Abraham , Isaak i Jakobwa sugllapi kangapa .
Ikuti Taita Dius kikin agllaska judiukunaka , mana uiawagmanda , iana tuta kanchapisina diltudupa ninamami sitai tukungapa kankuna . Chipi , iapa llakispa , wakaspa , kiru mukuspami kangapa kankuna .
Chasa nispaka , chi mandagta nirka : — Riilla kamba wasima . Imasami kam nukamanda suma iuiawangi : chasallata kam iuiakuska , suma tukuchu . Chiurallami chi ungug ambirigsamurka .
Chimandaka Jesús , Pedropa wasipi iaikugrirka . Chipika Pedropa suigra , rupaiwami ungug sirikurka . Chasa kawaspa ,
Jesuska paipa makita tantiarka . Tantiauralla , rupai anchurirka . Chiura chi warmi , atarispa , mikui ianuspa , karai kallarirkakunata .
Chi tuta , kuku wairawa kaskakunata , achkakunatami Jesuspagma chaiachigrirkakuna . Chiura , suglla rimaillawami chi kuku wairakunata llugsichirka . Tukui unguiwa kaskakunatapasmi ambirka .
Chasami tukugsamurka , Isaías suti Santu Ispirituwa rimag ñugpata willaskasina . Kasami willaraiarka : “ Nukanchipa llakii i unguikunatapasmi pai aparka ” .
Iapa achka runakuna , Jesusta muiuchirkakuna . Chasa kawaspa , Jesuska paita katiraiagkunata nirka : — Kai kuchata chimbasunchi .
Chiura Moisés ima niskata sug iachachig taita , kaillaiaspa , nirka : — Iachachig taita , kamta katisakimi maima kam rikuskama .
Jesuska ainirka : — Chuchakuna , kuibakunami iukankuna , paikuna kaugsangapa . Piskukunapas , tasinwa suma allichiska wasimi iukankuna . Ikuti kai Runa Tukuskaka mana iukanchu , ñi maipipas samaringapa .
Sug katiraiagka , paita nirka : — Taita waugki , ñugpa sakiwai , nukapa taitata pambagringapa .
Jesuska ainirka : — Katiwailla . Nukata mana iuiariwagkuna pambachukuna .
Chiuramanda , Jesús kanuapi iaikuura , katiraiagkunapas iaikurkakuna .
Ña iaku chimbanakuskapi , iapa sinchi waira atarii kallarirka . Chiwanka , kanua ukuma iaku ña iaikukurka . Jesuska puñukurka .
Chiura katiraiagkuna , kaillaiaspa , paita rigchachirkakuna , kasa nispa : — Taita waugki , nukanchita kispichii . Mana kagpika , kaipichar wañusunchi .
Jesuska , rigcharispa , ainirkakunata : — ¿ Imapatak chituku mancharingichi ? Kamkuna , maillami nukamanda iuiawaspa kangichi . Chasa nispaka , atarispa , wairata i iakuta piñarka . Chasa piñauraka , tukui allillami kasillaiagsamurka .
Katiraiagkuna , ujnarispami paipura tapurinakurka : — ¿ Ima runasik ka ? Waira i iakupas , paita uiankuna .
Kucha ialispaka , sug ladu chimba chaiagrirkakuna Gadara suti alpama . Chipika , wañuskakuna pambaraiaskanigmanda iskai runakuna , kuku wairakuna iaikuska , Jesusta tupagrirkakuna . Chi runakuna , wañuchingapa manchachig karkakuna . Chiwanka , mana pipas chi suiu ialingapa pudirkakuna .
Chi runakunaka , Jesusta kawaspa , kaparispa nirkakuna : — Ai , kam Diuspa wambra , ¿ imapatak nukanchi kaskama samukungi ? ¿ Samukungichu , sinchi nanachii puncha manara chaiagpipas , nukanchita llakichingapa ?
Manancha karullapi , achka kuchikuna mikuspa purinakurka .
Nigpika chi runakunapi kag kuku wairakunaka , Jesusta mañarkakuna , kasa nispa : — Kaimanda nukanchita llugsichispaka , kachai , chi kuchikunapa ukuma iaikugringapa .
Chiura , Jesús nirkakunata : — Riichilla . Chasaka chi kuku wairakunaka , ña runakunamanda llugsispa , kuchikunapa ukuma iaikugrirkakuna . Chiwanka tukui kuchikuna , iapa saia patata kalpaspa , kucha iaku ukuma sitarigrirkakuna . Chipi chukarispa , tukui puchukarirkakuna .
Chasa kawaspa , kuchikunata kawagkunaka , mitikuspa , puibluma chaiagrispaka , tukui imasa pasariskata willagrirkakuna . Chi kuku wairakuna iukaska runakunata imasa pasarigtapas willarkakuna .
Chi uiagkunaka , chi puiblumanda tukuikuna llugsirirkakuna , Jesuswa tupanakungapa . Paita kawagrispaka , mañarkakuna : — Nukanchipa alpamanda llugsipuai .
Chiura Jesús , kanuapi iaikuspa , ikuti kucha ialispa , pai kaugsakuska puibluma chaiagrirka .
Chasa uiaspa sug runakunaka , mana kuiuringapa unguiwa kaskata chakanapi sirichispa , Jesuspagma aparkakuna . Chiura Jesuska , “ Ambipuangami ” iuianakuskata kawaspaka , mana kuiuringapa unguiwa kaskata nirka : — Wambra , mana llakiiwa kai . Kam pandariikunata ñami pasinsiaska kangi .
Chasa uiaspa , Moisés ima niskata iachachig taita chipi kagkunaka , kikinpura tapurinakurka : — Kai runa , ¿ imapatak Diussina tukuspa rimaku ?
Jesuska , chasa iuianakuskata iachaspa , nirkakunata : — ¿ Imapatak sungullapi mana suma iuianakungichi ?
¿ Maikantak mas alli ka : ningapa : “ Kam pandariikunata ñami pasinsiaska kangi ” ? Mana kagpika , ¿ ningapa : “ Atarii , kamba wasima riilla ; ña ambiriskami kangi ” ?
Kunaura kawachisakichita : kai Runa Tukuska , kai alpapi pudinmi , pandariikunata pasinsiangapa . Chasa nispa , mana kuiuringapa unguiwa kaskataka nirka : — Atarii . Chakanata markarispa , kamba wasima rii .
Chasa niura , chi runa , atarispa , wasima rirka .
Chasa kawaspaka , chipi kagkuna iapa mancharirkakuna . Taita Diusta iapa suma atuniachirkakuna , kasa nispa : — Paimi runakunata chituku iachaita karamuska ka .
Jesús , chimanda rikuspa , mana judíu kaskakunamanda kulki chaskikuskapi ialikurka . Chipika , Mateo suti runami tiakurka . Chi runata kawaspaka , Jesuska nirka : — Katiwai . Chiura chi runa , atarispa , Jesusta katii kallarirka .
Chiuramanda , Jesuswa sugllapi katiraiagkuna Mateopa wasima iaikugrirkakuna . Chipi mikungapa tianakuura , paipura kulki chaskigkuna i mana allilla ruragkuna , achkakunami , chaiagrispa , sugllapi tiarigrirkakuna .
Chasa kawaspaka , fariseokuna chi katiraiagkunata tapurkakuna : — Kamkunata iachachig , ¿ imapatak mana judíu kagkunamanda kulki chaskig i mana allilla ruragkunawa sugllapi mikuku ?
Chasa uiaspaka , Jesuska nirka : — Mana unguiwa kagkuna mana ministinkunachu , ambigta maskangapa . Ungugkunami ambigta maskankuna .
Kamkuna , rispa , ñugpamanda librupi imasa niraiaskata iachaikugriichi kasa willaraiaskata : Mana munanichu kamkuna , nukamanda animalkunata wañuchispa rupachipuangapa . Kamkuna sug runakunamanda llakispa kaugsanakungapami munani . Chasallata , nukaka mana samurkanichu , allilla ruragkunata kaiangapa . Mana allilla ruragkunata maskangapami samurkani ; chasaka , Taita Diuswa allilla tukungapakuna .
Chiura Juan Bautistawa purigkuna , kaillaiaspa , Jesusta tapurkakuna : — Kamta katiraiagkuna , ¿ imawantak imaurapas mikuspalla kankuna ? Ikuti nukanchika fariseokunapas , achka punchakuna mana mikuspallami chisianchi .
Chiura , Jesuska ainirkakunata : — Kasaraipi , kusa tukunga kunbidaskakunawa kankama , ¿ irkiaspa llakiiwa mana mikuspallachu kangakuna ? Manima . Imaura chaiachu , kusa anchuchii tukungapa : chiurami paikunata chaianga , mana mikuspalla kangapa .
— Ñi pipas , ruku katangapi musu linsuwa mana sirangichichu . Chasa siragpika , tagsaura , chi linsu uchullaiaspa , ruku katangatami llikichinga .
Chasallata musu binu , ruku kara taligapi mana tallingichichu . Chasa talligpika , musu binu timbuura , taligata tugiachispami icharinga . Kara taligapas mana balinchu . Chimandami musu binu , musu taligapi tallingapa chaiá . Chasa talligpika , binu taligapasmi allilla tukunga .
Jesús chara rimakugllapi , sug mandag runa , kaillaiaspa , kungurispa , paita nirka : — Nukapa warmi wambra , kunaurallami wañupuá . Kamba maki churapuagrii . Chasaka , kaugsaripuangapami ka .
Chiura Jesús , atarispa , chi runawa rii kallarirka . Paita katiraiagkunapas , kati kati rirkakuna .
Rinakunkama sug warmi , paipa katinigmanda kaillaiarka . Chi warmi , chunga iskai wata iawar sitaiwa ungug karka .
Paipa iuiaipi nikurka : “ Jesuspa katangata llamkaillawami ambirigsamusa ” . Chasa iuiakuspaka , paipa katanga puntapi llamkarka .
Jesuska , tigrarispa , chi warmita kawaspa , nirka : — Kam warmisita , mana llakikui . Nukamanda suma iuiariskamandami ambirigsamurkangi . Chasa nigllapi , chi ungui anchurirka .
Chi mandagpa wasima Jesús chaiagriuraka , flaugtakuna uiachispa , iapa killachispa wakanakurka , wañuskata apangapa . Chasa kawaspaka ,
Jesuska nirkakunata : — Anchuriichi . Chi wambra mana wañuska kanchu . Puñuillami puñuku . Uiagkuna , paita asirkakuna .
Tukuikuna llugsichii tukuuraka , Jesuska wambra kaskama iaikugrirka . Chi wambrata makimanda apiura , kaugsarispa atarirka .
Chiwanka chi alpa suiu , tukuipi chasa pasariskamanda iacharigsamurka .
Jesús chimanda llugsispa rikuskata , iskai runakuna mana ñawi kawagkuna katinakurka , kasa kaparispa : — Davidpa wambra , nukanchimanda llakirii .
Jesús wasima chaiagriura , chi runakuna kaillaiagrirkakuna . Chiura , Jesuska tapurkakunata : — Kamkuna nukamanda , ¿ sumachu iuianakungichi , nuka kamkunata ambii pudingapa kagta ? — Ari , taita waugki — ainirkakuna .
Chiura Jesuska , ñawita llamkarkakunata , kasa nispa : — Imasami nukamanda suma iuiawanakungichi : chasa tukuchu .
Chasa niura , allilla kawai pudirkakuna . Nispaka , Jesús nirkakunata : — ¡ Ujalallapas sugkunata willanakungichi !
Chi runakunaka , chi niskata mana uiaspalla , maipi riskapi , tukuipi Jesusmanda willaspa purigrirkakuna .
Chi runakuna ña riska kauraka , sug runata kuku waira iukaskata Jesuspagma chaiachigrirkakuna . Chi runa , mana rimangapa pudi karka .
Jesús chi kuku wairata llugsichiuraka , chi runa allilla rimagsamurka . Chasa kawaspaka , achka chipi kagkuna iapa ujnarispa nirkakuna : — Kai Israel alpapi , ñi imaurapas mana iachariska kanchu pipas chasa ambigta .
Ikuti fariseokunaka ninakurka : — Iaia kukupa iachaiwami kuku wairakunata llugsichiku .
Chi alpapi , tukui atun i uchulla puiblukunapimi Jesús purikurka . Judiukuna tandaridiru wasikunapi iachachispa , Diuspa suma mandaimanda Alli Willaita willaspa i tukuikunata , maituku ungui i nanaikunawa kaskakunatapas ambispami purikurka .
Tukui chipi kaugsagkuna , sitaska ubijakunasina , ñi pipas mana kawangapa tiagsinami karkakuna . Paikunata chasa kawaspaka , Jesús iapa llakirirka .
Nispaka , paita katiraiagkunata chi runakunamanda kasa nirka : — Pallangapaka , achkami tia . Nigpika pallagkunaka , maillami tiankuna .
Chi pallaika , atun Taita Diuspa chagrasinami ka . Chimanda , paita mañaichi , achka pallagkuna kachamuchu .
Chiuramanda Jesuska , paipa chunga iskai katiraiagkunata kaiarka . Nispaka kuarka , paikuna kuku wairakunata llugsichii , ima unguiwa i nanaiwa kaskakunatapas ambii pudingapa .
Chi chunga iskai agllaskakuna , kasami suti karkakuna : tukuikunamanda mas ñugpa karkami Simón ; paita , Jesús sutichirka Pedro ; chimanda , paipa waugki Andrés ; Santiago i paipa waugki Juan ( paikuna , Zebedeopa wambrakunami karkakuna ) ;
Felipe , Bartolomé i Tomás ; Mateo ( pai karkami mana judíu kaskakunamanda kulki chaskig ) ; Alfeopa wambra Santiagollatata suti i Tadeo ;
sug Simón ( kananeo suti runakunawa ñugpata purig ) ; i Judas Iskariote , Jesusta katuspa apichig .
Chi chunga iskai runakunata kachakuspa , Jesuska kasami nirka : — Mana rinakungichi mana judíu kagkunapagma . Chasallata , Samaria alpa puiblukunama mana iaikunakugringichi .
Chasapaka , Israelmanda runakunapagma riichi . Paikuna , ubijakuna chingaskasinami kankuna .
— Tukuipi willaspa ringichi : “ Suma luarmanda mandai , ñami chaiamuku ” .
Unguiwa kaskakunata ambingichi . Wañuskakunata kaugsachingichi . Aicha ismui unguiwa kaskakunatapas aliachingichi . Kuku wairakunata llugsichingichi . Mana pagaspallami kamkuna chaskirkangichi . Chasallata kamkunapas , ñi ima mana kubraspalla kangichi .
Mana purichiichi kuri , kulki ñi imapas chumbilliskapi wataskasina .
Mana apanakuichi jigra , ñi chakikunapi churaridiru , ñi tawina ñi imapas ñambipa . Katangapas , imasa churariska kaskallawa riichi . Maikan trabajagkunata chaianmi , mikui u ima ministiska paikuna chaskingapa .
— Maikan atun i uchulla puiblupi chaiagrispaka , maikan alli iuiaiwa runa kaskamanda tapugringichi . Tarigrispaka , chi alli runapagllapi kidaringichi , chi puiblumanda sugsinama llugsinkama .
Paipa wasipi iaikuspa , ningichi : “ Puangi . Sumaglla allilla kapuaichi ” .
Chi wasipi sutipa alli iuiaiwa kaugsanakugpika , paikunata tukuipi allillami tukugsamungakunata . Ikuti mana alli iuiaiwa kagpikunaka , paikunata mana allilla tukugsamungakunatachu .
— Maipi kamkunata mana chaskingapa i kamkuna ima rimaskata mana uiangapa munachukuna , chi wasi i puiblumanda llugsikuspaka , chakipi alpa llutaraiaskata chabsingichi .
Kasami nuka niikichita : Taita Dius justisiai rurangapa puncha chaiauraka , Sodoma i Gomorra suti alpakunamanda runakunata llakichiskamandapas masmi chi puiblukunamanda runakuna llakii iukangapa kankuna .
— Uiamuichi . Kamkunata ubijakunatasina sacha alku kaugsanakuskasinamami kachanakuikichita . Chimanda kamkuna , iachakunasina allilla kawaspa , uiaspa , ruraspa puringichi .
Kamkunata jiru iuiaspa kawanakuskata mana kawaringichi . Paikuna , kamkunata apispa , justisiakunapagmami apangakuna . Paikuna tandaridiru wasikunapimi kamkunata asutingakuna .
Kamkuna nukawa kagmanda , atun mandagkunapagmami purichingakuna , justisiai rurai tukungapa . Chiura , paikunata i mana judíu kagkunatapasmi nukamanda willankangichi .
— Justisiakunapagma kamkunata apaura , mana iapa iuianakungichi : “ ¿ Imasami paikunata ainini ? ” . Ainingapa chaiaura , kikin Santu Ispiritumi iuiachingapa ka .
Kam kikinkunapa iuiaiwa mana rimanakungapa kangichichu . Kamkunapa Taita Diuspa Ispiritumi kamkunata allilla rimachingapa ka .
— Chi punchakuna sugkuna , waugkindikunatami kuangakuna , wañuchii tukungapa . Chasallata taitakunapas , paikunapa wambrakunatami wañuchingapa kuangakuna . Wambrakunapas , taita i mamandita kuntra tukuspa , wañuchingapami kuangakuna .
Tukuikunami kamkunawa rabiaringakuna , kamkuna nukawa kagmanda . Chasa pasanakuspapas , wañunkama nukallawa iuiarispa kagkunami kispiringapa kankuna .
— Kamkuna kaska puiblupi mana allilla rurangapa maskai kallarigpikunaka , sug puibluma mitikungichi . Kasami nuka niikichita : kai Israel alpapi tukui puiblukunama kamkuna manara chaiagrigpimi kai Runa Tukuska ikuti samungapa ka .
— Ñi maikan iachaikugkuna , iachachikuskamanda mas iacha mana kankunachu . Chasallata ñi maikan lutrinkunapas , paipa taitakunamanda mas mana kankunachu .
Iachaikugkunata iachachigtasina suma kawagpikuna , allillami kantra . Chasallata , lutrinkunata kikinpatasina suma kawagpikuna , allillami kantra . Nukataka wasi duiñusinatami kamiwankuna , kasa nispa : “ Beelzebú suti iaia kukuwami kangi ” . Chasa nukata kamiwagpika , maschar nuka ima niskata ruragkunata kamipuangakuna .
— Chi runakunata mana manchangichi . Maikan pakalla iuiaspa rimaskaka , imaurapasmi iacharí . Chasallata , ima pakalla wakachiskapasmi imaurapas kawarigsamú .
Nuka tutapi kamkunata ima niskata punchapi willangichi . Chasallata , ima pakalla uiaskatapas wasi awamanda sinchi kaparispa willangichi .
— Kamkunapa kuirputa wañuchispa , kamkunapa almata mana puchukangapa kankunachu . Chimanda , ñi ima mana paikunata manchaichi . Chasapaka , Taita Dius diltudupa ninama kuirputa almawanta sitangapa kagmanda , paita manchangichi .
— ¿ Manachu iskai pisku , asllita kulkimandalla katurí ? Chasa kagpipas , kamkunapa Taita Dius mana lisinsiagpika , ñi sug paipura manachar wañuntra .
Kamkunapa umamanda agchapas , Taita Dius kuintaskami iuká .
Chimanda kamkuna , mana manchaspalla kaugsaichi . Maituku achka piskukunamandapas mas balimi kangichi .
— Maikanpas , sugkunapa ñawipi nukamanda willachu : “ Paita rigsinimi ” : nukapas , chi runamandaka nukapa Taita suma luarpi kagpa ñawipi willasami : “ Paita rigsinimi ” .
Ikuti maikanpas , sugkunapa ñawipi nukamanda nichu : “ Paita mana rigsinichu ” : nukapas , paimandaka nukapa Taita suma luarpi kagpa ñawipi nisami : “ Paita mana rigsinichu ” .
— Mana iuianakuichi nuka kai alpama samugta , tukui sumaglla kaugsanakungapa . Mana chasamanda samurkanichu . Nuka samugmanda , makanakugsinami tiangapa ka .
Nuka samugmandami taitandiwa wambrandiwa mana allilla kaugsanakungapa ka . Chasallata , mamandiwa warmi wambrandiwa , suigrandiwa nuirandiwa mana allillami kaugsanakungapa kankuna .
Kikinpa wasipi kaugsanakugpura llakichinakuspami kangapa kankuna .
— Maikanpas taitata i mamata nukamanda mas kuiagpika , mana nukapa niraiankunachu . Chasallata maikanpas wambrata nukamanda mas kuiagkunaka , mana nukapa niraiankunachu .
Maikanpas mana paipa krusta markarigsina ruraspa katiraiawagkunaka , mana nukapa niraiankunachu .
— Maikan kikinpa kaugsaita kispichingapaglla iuiakugpika , kikinmi puchukaringapa ka . Ikuti maikanpas nukamanda wañuchii tukugpika , mana mas wañui kaugsaitami taringapa ka .
— Maikanpas kamkunata chaskigkuna , nuka kikinta chaskiwagmi niraiankuna . Chasa chaskiwaspaka , nukata kachamuwagtapasmi chaskig niraiankuna .
— Maikanpas Santu Ispirituwa rimag runata chaskigpika , imasami Santu Ispirituwa rimagta karanga : chasallatami paitapas karangapa ka . Chasallata , maikanpas alli runata chaskigpika , imasami Taita Dius , alli runata karanga : chasallatami paitapas karangapa ka .
Kasami nuka niikichita : kai uchullakuna nukata katiraiawagkuna kagmanda , paikunatapas maikanpas sug kuashag chiri iakullapas karagpika , Taita Dius chi runamanda mana kungaringapa kanchu .
Jesuska , chunga iskai paita katiraiagkunata tukui iachachispaka , rirka , chi suiu puiblukunapi iachachispa i willaspa puringapa .
Juan Bautista , karsilpi wichkaraiaspa , Jesucristo ima rurakuskamanda iachaspa , paita katiraiagkunata Jesuspagma kacharka .
Chi runakunaka , Jesusta tapugrirkakuna : — ¿ Kamchu kangi chi samungapa kaska ? Mana kagpika , ¿ sugtachu suiasunchi ?
Chiura , Jesuska ainirkakunata : — Juanta willagriichi kamkuna kunaura imasa uiaska i kawaskata .
Mana ñawi kawagkuna kawanakumi . Mana purig pudigkunapas allillami purinakú . Aicha ismui ungui iukaskakunapasmi ambirigsamuska kankuna . Mana uiagkunapasmi allilla uianakú . Wañuskakunapasmi kaugsarinakú . Mana ñi ima iukagkunapasmi Alli Willaita chaskinakú .
Maikan nukamanda suma iuiaita mana sakigpika , Taita Diuspa iapa kuiaskami kankuna .
Juan kachaskakuna ikuti paipagmallatata kutinakuura , Jesuska chipi kagkunata Juanmanda nirka : — Kamkuna , chusa sitaska alpapi Juan kaskama chaiagrispaka , ¿ imatak kawagrirkangichi ? ¿ Sug wiru wairawa pakichingasina kuiuchikuskatasinachu kawagrirkangichi ?
Mana kagpika , ¿ imatak kawagrirkangichi ? ¿ Sug runa iapa suma musu katanga churariskatachu tarigrirkangichi ? Manima . Chasa suma churarigkuna , mandagkunapa wasikunallapimi kaugsankuna .
Chasa kagpika , ¿ imatak kawagrirkangichi ? ¿ Santu Ispirituwa rimagtachu tarigrirkangichi ? Ari , niikichitami : Santu Ispirituwa ñugpamanda rimagkunamandapas , Juan mas atunmi ka .
Paimandami kasa niraiá : Kawai . Nuka ima niskata willagta kamba ñugpami kachakuni , kammanda ñambikunata allichipungapa .
Kasami nuka niikichita : kai alpapi tukui tiagsamuskakunamanda , Juanllami mas atun ka . Chasa kagpipas , Dius suma mandakuskapi maikan mas uchullapas , Juanmanda mas atunmi niraiá .
— Juan Bautista kawariskauramandata kunankama , Diuspa suma mandaimanda willagkuna tukui llakiimi iukankuna . Chi llakichigkuna munanakumi , chi suma mandaimanda willaita puchukangapa .
Juan kawarinkama , tukui Santu Ispirituwa rimagkuna i Moisés ima rurangapa iachachiskapipasmi willanakurka , chi suma mandai samungapa kagta .
Kamkuna suma iuiaipi chaskingapa munagpikuna , pai Juanka niraianmi Elías suti Santu Ispirituwa rimag samungapa niska pai kagta .
Rinri iukagkuna , nuka niskata uiawaspa , suma iuiaringichi .
— Kai punchakuna kaugsanakuska runakunata , ¿ imasa kagtatak nisa ? Sug wambrakuna kallipi tiarispa pugllanakugsinami kankuna .
Chipika , paipura kaparinakú : “ Nukanchi flaugta uiachigpipas , mana bailangichichu . Llakispa kantagpipas , mana wakangichichu ” .
Chasallata , Juan Bautistamanda i nukamandami rimankuna . Juan mana tanda mikugmanda , mana binu upiagmandami ninkuna : “ Kai runa , kuku waira iaikuskami ka ” .
Kai Runa Tukuska , tukui mikuspa i upiaspa kagmanda , ninkunami : “ Iapa mikudur i iapa upiadurmi ka . Mana judíu kaskakunamanda kulki chaskigkunawa i mana alli ruragkunawa sugllapimi puriku ” . Chasa kawaspa nigpikunapas , Taita Diusmi kawachí , pai kikin ruraskawa iapa iachag kagta .
Chasa nispaka Jesús , pai achka suma mana imaurapas kawaskasina ruraska puiblukunamanda runakunatami piñai kallarirka . Tukui chasakunata kawaspapas , allilla ruraikunama mana tigraskamandami piñarka .
Kasami nirkakunata : — ¡ Ai , kamkuna Korazín suti puiblupi kaugsagkuna ! ¡ Ai , kamkuna Betsaida puiblupi kaugsagkuna ! Tiro i Sidón suti puiblukunamanda runakuna , imasa kamkunapa puiblukunapi chituku mana imaurapas kawaskasina ruraskata kawaspaka , chiurallami paikunaka , llakiiwa iana katangakuna churarispa , uchpawa umapi armarispa , alli ruraikunama tigraska kantrakuna .
Kasami niikichita : Taita Dius justisiai rurangapa puncha chaiauraka , Tiro i Sidón puiblukunamanda runakunata llakichiskamanda masmi kamkuna llakii iukangapa kangichi .
— Kamkuna , Kafarnaum puiblumandakunaka , ¿ imapatak iuianakungichi : “ Sug luarpimi atuniachii tukungapa kani ” ? Manima . Diltudupa ninamami sitai tukungapa kangichi . Sodoma suti puiblupi kaugsanakuskaka , imasa kamkunapa puiblupi chituku mana imaurapas kawaskasina ruraskata kawaspaka , paikuna alli ruraikunama tigraspami kunankama kangapa karkakuna .
Kasami niikichita : Taita Dius justisiai rurangapa puncha chaiauraka , Sodoma alpamanda runakunata llakichiskamanda masmi kamkuna llakii iukangapa kangichi .
Chiura Jesús , kasami Taita Diusta nirka : — Taitiku , suma luar i kai alpa luarta iaia mandagmi kangi . Kamta iapa suma atun kagtami niiki . Kambagma iaikugringapa , iacha i iapa iuiaiiug runakunamanda pakaskasinami kapungi . Ikuti mana iacha i mana iapa iuiaiiugkunatami kawachirkangi .
Ari , Taitiku , chasami kam munarkangi .
Kasapasmi Jesús nirka : — Nukapa Taita , tukuimi nukata karawaska ka . Paipa wambra nuka kagta , ñi maikan runapas mana iachankunachu . Nukapa Taitallami rigsiwá . Chasallata , nukapa Taitata mana pipas rigsinkunachu . Nukallami rigsini , paipa wambra kaspa . Maikan nuka munaskakunallami nukapa Taitata rigsingapa kankuna .
— Tukuikuna saikuiwa i llakiiwa kagkuna , nukawa samuichi . Nukami tukuipi samachisakichita .
Wagrakunapa iugu churaskasina nuka ima iachachiskata chaskiichi . Nukata iachaikuwaichi , nuka imasa uchullakunasina sumaglla iuiag , mana subirbi imapipas kaskata .
Nuka ima iachachiska , mana llasa iugu churaskasinami ka . Chiwanka , nukata iachaikuwaspaka , kam kikinkunapa almapi alli iuiachiriimi tarispa iukankangichi .
Sug warda puncha , Jesús katiraiagkunawanta chagra tarpuraiaskakunapi ialinakurka . Katiraiagkunaka , iapa iarkaimanda kaspa , trigu ispigakunata pitispa , mikui kallarirkakuna .
Chasa kawaspaka , sug fariseokuna Jesusta nirkakuna : — Kawamui . Kamta katiraiagkuna , warda punchami pandarinakú .
Jesuska ainirkakunata : — ¿ Manachu ñugpamanda librupi willaraiaskata kawarkangichi , taita David i paiwa kagkunapas , iarkaimanda kaspa , imasa ruragtakuna ?
Pai kikin , Diuspa wasi ukuma iaikuspa , altarpi churaska tandakuna tiaskata mikurka , mana imapas mancharispalla . Chi tandakuna , sasirdutikunalla mikudirumi karka . Ñi paiwa kagkunata ñi pitapas mana karadiru karkachu .
— Moisés ima rurangapa niskapi , ¿ manachu kawarkangichi imasa willaraiaskata ? Kasami niraiá : ianga punchasina sasirdutikuna warda puncha Diuspa atun wasipi imasa niraiaskasina ruraika , mana pandarii niraianchu .
Kasami niikichita : kunaura Diuspa atun wasimandapas mas atunmi kaipi ka .
— Kasami ñugpamanda librupi niraiá : Mana munanichu kamkuna , nukamanda animalkunata wañuchispa rupachipuangapa . Kamkuna sug runakunamanda llakispa kaugsanakungapami munani . Chi willaraiaskapi allilla kawaspa iachaspaka , nukata katiraiawagkunamanda manami niwangichi : “ Warda punchami pandarinakú ” .
Kai Runa Tukuskaka pudinmi ninga , warda punchakunatapas imasa chaiaskasina rurangapa .
Chimanda rispaka , paikuna tandaridiru wasipi iaikugrirka .
Chipika sug maki chakiriska unguiwa kag runa , paikunawa sugllapi karka . Chiura , Jesusta tapurkakuna : — Warda punchapas ungugkunata aliachingapa , ¿ pudirinchu u mana ? — . Chasa tapuchinakurka , paimanda justisiakunapagma willagringapa . Jesuska ainirkakunata :
— Kamkunapa ubija sanjapi urmagpika , ¿ manachu warda puncha kagpipas surkuntrangichi ?
Sug runaka , ubijamandapas mas balimi ka . Chimandami mana michá , warda punchakuna tukui alli rurangapa .
Chasa nispa , chi ungug runataka nirka : — Maki chutachii . Chasa chutachigllapi , chi makika aliarka , sug ladu makisina .
Chasa kawaspa fariseokunaka , llugsispa , Jesusmanda rimanakui kallarirkakuna , imasapipas paita wañuchingapa .
Jesuska , chasa iachaspa , chimanda anchurirka . Achka runakunami paita katichinakurka . Paika , tukui ungugkunatami ambispa sakirka .
Chasa ambispaka , nirkakunata : — Nukamanda mana willanakungichi , nuka pi kagta .
Chasami Isaías suti Santu Ispirituwa rimag ima ñugpata willaskasina tukugsamurka . Kasami Isaías niska karka :
Kaimi ka nukapa lutrinsina , nuka imasa niskata rurag . Paimi nuka agllaska i kuiaska kapuá . Paita kawaspa , iapami alli iuiachiiwa kawani . Nukapa Santu Ispiritutami paita karangapa kani . Chiwanka , tukui alpamanda runakunatami pai willangapa ka , nuka imasa allilla justisiangapa kagta .
Mana piwapas piñarispa kaparispa kangapa kanchu . Ñi maipipas , pitapas mana kaparispa rimangapa kanchu .
Wiru pakirikuskata mana pakichingapa kanchu . Wañukugsina kusnikuska michuntapas mana wañuchingapa kanchu , imaura tukuikunata sumaglla mandai chaiankama .
Paillatami tukui alpamanda runakuna suianakungapa ka .
Chi punchakunallatata , sug runata kuku waira iaikuska kagmandami Jesuspagma pusarkakuna . Chi runata kuku waira mana kawangapa i rimangapa ruragsamuska karka . Jesús ña ambiura , chi runa ikuti rimangapa i kawangapa allilla tukugsamurka .
Chasa kawaspaka , achka chipi kagkuna , iapa ujnarispami kikinpura tapurinakurka : — Chi ambig runa , ¿ manacha ñugpamanda taita Davidpa wambrakunapa wambra kantra ?
Fariseokunaka , chasa uiaspa , nirkakuna : — Chi , Beelzebú suti iaia kukupa iachaiwami kuku wairakunata llugsichiku .
Paikuna ima iuianakuskata iachaspa , Jesuska nirkakunata : — Sug alpapi mandagpura piñachinakuspa makanakuspalla kaugsanakugpika , tukuimi wagllirí . Sug puiblupi u wasipi piñanakuspalla kaugsanakugpika , mana allilla kangapa kanchu , sumaglla sugllapi kaugsanakungapa .
Chasallata iaia kukuwa kagkuna iaia kukuwa kagkunata llugsichigpikunaka , kikinpura piñachirinakugsinami niraiantra . Chasa piñachirinakugpika , ¿ manachu paipura mandai , chiuralla puchukarintra ?
— Beelzebupa iachaiwa nuka kuku wairakunata llugsichikugpika , kampurakunaka , ¿ pipa iachaiwatak llugsichinkuna ? Pai kikinkunami kawachingapa kankuna , imasa kamkuna mana allilla nukamanda iuiarispa ninakugta .
Taita Diuspa Ispirituwa nuka kuku wairakunata llugsichikugpika , sutipami Diuspa suma mandai ña kamkunapagma chaiamurka .
— Maikanpas sug wapu runapa wasima iaikuspa , ima iukaskata kichungapa munaspa , iukanmi ñugpa paita watanga . Mana kagpika , manima kichungapa pudingapa kanchu .
— Maikanpas mana nukawa suma iuiaiwa kagkuna , nukata piñawagmi kankuna . Chasallata , maikanpas nukawa mana suma tandachigkuna , tukuimi susuripuangapa kankunata .
— Chasamanda niikichitami : runakuna pandariskakunata i Taita Diusmanda iapa jiru mana uiangasina rimaska pandariskakunata , tukuitami pasinsiai tia . Ikuti maikan Santu Ispiritumanda iapa jirukuna rimaskataka mana pasinsiai tiangapa kanchu .
Kasapasmi niikichita : maikan kai Runa Tukuskamanda kuntra rimagkunamanda pasinsiaimi tia . Chasa kagpipas , maikan Santu Ispiritumanda kuntra rimagkunamanda ñi imaurapas mana pasinsiai tiangapa kanchu , ñi kai alpa luarpi ñi sug luarpi .
— Sacha alli kagpi , miski mikudiru muiumi tukú . Sacha mana alli kagpika , winja muiu mana mikudirumi tukú . Tukui sacha , muiukuna tiariurami rigsirí , alli u mana alli kagta .
Kamkunaka , kulibrakunasinami mana alli runakuna kangichi . Kam kikinkuna mana alli iuiaikuna iukaspa , ¿ imasatak alli rimaita iukankangichi ? Iuiaipi imasa iuianakuskasinami simipi rimachigsamú .
— Alli runakuna , alli iuiaikuna iukaspami allilla rimagsamunkuna . Ikuti mana alli runakunaka , mana alli iuiaikuna iukaspami mana allilla rimagsamunkuna .
Kasami niikichita : Taita Dius justisiai rurangapa puncha chaiaura , tukui ianga rimaskatapas tapuchingapami ka .
Chasa tapuchiura , kamkuna allilla rimaska kagpika , allimi niraiangapa kangichi . Mana allilla rimaska kagpika , justisiaimi tukungapa kangichi .
Chiuraka Moisés ima niskata sug iachachig taitakuna i fariseokuna , Jesusta nirkakuna : — Iachachig taita , munanakunchimi : kam nukanchita mana imaurapas kawaskasinata kawachimui .
Paika ainirka : — Kamkuna Taita Diusta mana iuiarispa , mana allilla ruraspa kaugsanakuspami mañawanakungichi : “ Mana imaurapas kawaskasinata kawachimui ” . Ñi imapas mana kamkuna munaskasina kawangapa kangichichu . Ñugpamanda Santu Ispirituwa rimag Jonás suti , imasami pasarka : chasallata kawarillami kawangapa kangichi .
Imasami Jonás , kimsa puncha i kimsa tuta atun chalwapa wigsa ukupi karka : chasallatami kai Runa Tukuska , kimsa puncha i kimsa tuta alpa ukuma kangapa ka .
— Taita Dius justisiai rurangapa puncha chaiaura , Níneve puiblumanda kagkuna saiarispami kunauramanda runakunata ningapa kankuna : “ Mana allilla ruragkunami kangichi ” . Chi Ninevemanda runakuna , Jonás ima willaskata uiaspaka , alli ruraikunamami tigrarkakuna . Kai rimakugka , Jonasmandapas mas iachami ka .
— Chasallata , Taita Dius justisiai rurangapa puncha chaiauraka , Chaugpuncha suti alpata mandag warmipas saiarispami kunauramanda runakunata ningapa kankunata : “ Mana allilla ruragkunami kangichi ” . Ñugpata chi warmi , iapa karu alpamandami samurka , atun mandag Salomonpa iapa iachaiwa rimakuskata uiangapa . Kai rimakugka , Salomonmandapas mas iachami ka .
— Maikan runamanda kuku waira llugsichii tukuskaka , tusta alpa kaskapi samaringapami maskaspa purirka . Ñi maipi mana samaringapa tarispaka ,
iuiarirkami : “ Maimandami nuka llugsimurkani : chimallatatami kutingapa kani ” . Chi runapagma kutispa ikuti iaikugriura , chusa uku suma pichaska i allichiskasinami tarigrirka .
Chasa kawaspaka , kanchis kuku wairakuna paimanda mas jiru ruradurkunata pusangapami rirka . Chi runapi iaikugrispa , chi kukukuna kaugsaimi kallarirkakuna . Chasaka chi runa , ñugpamandapas mas jiru mana allillami tukuipi tukurka . Kai punchakuna mana allilla ruraspa kaugsanakugta chasallatami tukungapa kankuna .
Jesús chara chipi kagkunata rimakunkamaka , paipa mama i waugkindikuna kancha ladu saiarigrirkakuna , paita rimangapa munaspa .
Chiura sug runa , paita nigrirka : — Uiamui . Kamba mama i waugkindikunami kanchapi suianakú , kamta rimangapa .
Paika , chi runata ainirka : — ¿ Pitak nukapa mama niraiá ? ¿ Pikunatak niraiankuna nukapa waugkikuna ?
Chasa nispa , paita katiraiagkunata makiwa kawachispa , nirkakunata : — Kaikunami nukapa mama , nukapa waugkikuna kankuna .
Nukapa Taita suma luarpi kag , pai imasa munaskasina maikanpas ruragmi nukapa waugki , nukapa pani , nukapa mama niraiá .
Chi punchallatata Jesús , wasimanda llugsispa , kucha pata ladu tiarigrirka .
Chiura iapa achka runakuna , paipagma chaiagrirkakuna . Chasa kawaspaka Jesuska , kanua ukuma iaikuspa , tiarirka . Tukui chipi kagkuna , iaku pata ladu saiarirkakuna .
Chiura Jesuska , iuiai apingasina achka suma parlukunawa iachachispa , kasami nirka : — Sug runasi llugsirka , simillakunata sitaspa tarpungapa .
Tarpukuura , sug simillakunaka ñambipisi urmarkakuna . Chi simillakunataka , piskukunasi mikugsamurkakuna .
— Sug simillakunaka , rumilla tiaskapisi urmarkakuna , mailla alpa tiaskapi . Mana achka alpa tiagmanda , mana unailla wiñarirkakuna .
Nigpika , indi piaspa , rupachirka . Mana achka anguiug kaspaka , utkalla chakirirkakuna .
— Sug simillakunaka , ispina sachakuna tiaskapisi urmarkakuna . Nigpika , ispina sacha wiñarka , simillakunata kilpagta .
— Ikuti sug simillakunakar , suma alpapisi urmarkakuna . Chasaka , allilla pallarirkakuna . Sug simillamandalla , patsa patsasi pallarirka . Sugmandalla , sugta chunga sugta chunga ; ikuti sugmandalla , kimsa chunga kimsa chungasi pallarirka .
— Rinri iukagkuna , nuka niskata uiawaspa , suma iuiaringichi .
Chasa uiaspaka katiraiagkuna , Jesuspagma kaillaiaspa , tapurkakuna : — ¿ Imapatak chasa parlukunallawa runakunata rimangi ?
Chiura Jesuska , kasa ainirka : — Kamkunata niskami ka , Taita Dius imasa suma mandakuskasina kaskata ñi imaurapas mana iachaskata iachangapa . Ikuti paikunataka mana chasa lisinsiaska kanchu .
Maikan achka iukagta masmi karangapa ka , puchugta . Maikan mailla iukaskataka tukuimi kichungapa ka .
Chimandami iuiai apingasina parlukunallawa paikunata rimani . Paikuna , kawanakuspapas , mana kawagsinami kankuna . Uianakuspapas , mana uiagsina kaspa , mana iuiai apinkunata .
Paikuna chasa kagmandami Isaías imasa ñugpata willaskasina tukugsamú . Kasami niraiá : Rinriwa uiaspapas , mana uiagsinami tukunkangichi . Ñawiwa kawaspapas , mana kawagsinami tukunkangichi .
Kai runakunapa iuiai , iana tutapi kagsinami tukugsamurkakuna . Rinri tapariskasinami tukugsamurkakuna . Ñawi wichkaskasinami tukugsamurkakuna . Chasaka paikuna , mana ñawiwa kawagsina , mana rinriwa uiagsina , mana iuiai iukagsinami tukungapa kankuna . Mana munankuna , nukawa tigramungapa . Tigramugpika , nukami ambintranikunata .
— Ikuti kamkunaka , ñawiwa sumaglla kawanakuspa , rinriwa allilla uiaspa kagmandami Taita Diuspa iapa kuiaska kangichi .
Kasami nuka niikichita : ñugpamanda Santu Ispirituwa rimagkuna i alli runakuna , achkakunami , kunaura kamkuna kawanakuskata kawangapa munanakuspapas , mana kawarkakuna . Chasallata , kunaura kamkuna uianakuskata uiangapa munanakuspapas , manima uiarkakuna .
— Kasa uiaichi , tarpug runamanda parlu imasa niraiagta .
Dius imasa suma mandakuskasina rimaita maikan uiaspapas , mana iuiai allilla apiskataka , chi uiaskata iaia kukuka tukuimi kichugsamú . Chasami ñambipi similla urmagkuna niraiá .
— Similla rumilla tiaskapi urmagka , sug runa Diuspa Rimaita uiagsinami niraiá . Chi uiangallawaka , alli iuiachiiwami chaskinkuna .
Nispaka , imasami chi mana achka anguiug simillakuna tukú : chasallata sug ratullami Taita Diuswa iuiarispa kankuna . Ima Diuspa Rimaimanda unz̈agpikunaka , llakiimi apigsamú . Chiuramanda , mana mas Taita Diuswa iuiaringapa munankunachu .
— Similla ispina sachakuna tiaskapi urmagka , sug runa Diuspa Rimaita uiagsinami niraiá . Uiaspapas , kai alpapi tiaskakunallawa sumaglla kaugsangapami iuiarinkuna , mas achka iukag tukungapa . Chasaka , Diuspa Rimaita tukuimi kungarinkuna . Ñi ima mana pallangapa tiaringasinami tukunkuna .
— Similla suma alpapi urmagkar , sug runa , Diuspa Rimaita sumaglla uiaspa , iuiai apigsinami niraiá . Chi runakunapimi niraiá , suma alpapi similla urmaskamanda , achka suma pallai tukungapa . Imasami sug simillamandalla patsa patsa u sugta chunga sugta chunga u kimsa chunga kimsa chunga pallarí : chasallatami paikuna , Taita Diusmanda allilla ruraskakunawa achka pallarigsina tukunkuna .
Kai iuiai apingasina suma parlutapas , Jesús iachachirkakunata : — Suma luarmanda mandai , kasami niraiá . Sug runa , paipa chagrapi alli simillasi tarpurka .
Nigpika , tukuikuna puñunakunkama , paiwa mana munag runa chagrapi iaikurka . Chi runaka , mana alli ugsa , trigu chaugpipi susuchispasi rirka .
— Trigu ña wiñaspa , granu kawarigsamuuraka , mana alli ugsapas chapu wiñaska kawarigsamurka .
Chasa kawaspaka piunkuna , chagraiugpagma rispa , tapugrirkakuna : “ Taita waugki , ¿ manachu kam , alli similla tarpurkangi ? ¿ Maimandasik mana alli ugsa llugsirirka ? ” .
— Chiura , paika ainirka : “ Mana nukata munawag , chi runami chasa rurawaska kangapa ka ” . — Chasa uiaspaka , piunkuna nirkakuna : “ Kam munagpika , nukanchi chi ugsata surkugrisunchimi ” .
— Chiura , paika ainirka : “ Manima . Ugsata surkugpika , trigutapasmi surkunkangichi .
Ianga kawaichi , iskandi wiñachukuna killuiankama , pallai puncha chaiankama . Chi punchaka , pallagkunatami nisa : ‘ Ñugpa , mana alli ugsata tandachiichi . Wangu rurangichi , ninapi rupachingapa . Triguta tandachispaka , nukapa trujapi churapuangichi ’ . ”
Kai iuiai apingasina suma parlutapas , Jesús nirkakunata : — Suma luarmanda mandai , kasami niraiá . Sug runa , paipa chagrapi mustasa similla tarpugsinami niraiá .
Chi simillaka , tukuikunamandapas mas uchullami ka . Ña wiñai puchukauraka , tukui mikui chagrapi tiaskakunamandapas mas atunmi tukú . Sug puntu uchulla sachasinami tukú . Chasapika piskukunapas , malkikunapi sumagllami wasichigsamunkuna .
Kai iuiai apingasina suma parlutapas , Jesús nirkakunata : — Suma luarmanda mandai , kasami niraiá . Imasami sug warmi , kimsa tasa arinata libadurawa chapuuraka , suma timbuspa , miraspa achkaiagsamú : chasami niraiá .
Chasami Jesús , iuiai apingasina suma parlukunawa runakunata rimadur karka . Suma parlukunallawami tukui iachachidur karka .
Imasami Santu Ispirituwa ñugpata willaska karka : chasami tukugsamurka . Kasami niska karka : Iuiai apingasina suma parlukunawami rimasa . Kai alpa tiagsamuuramandata , mana pipas iachaskatami willasa .
Chiuramanda Jesús , chi runakunata : “ Kaiakama ” nispaka , wasima rirka . Chiura paita katiraiagkunaka , kaillaiaspa , nirkakuna : — Nukanchita willai : mana alli ugsa chagrapi susuchigsamuskamanda parlu , ¿ imatak niraiá ?
Chiura Jesuska , kasami ainirka : — Alli similla tarpug runa , kai Runa Tukuska nuka kagtami niraiá .
Chagraka , kai alpami niraiá . Alli simillaka , suma luarmanda mandaiwa kag runakunami niraiá . Mana alli ugsaka , runakunallatata iaia kukuwa iuiagkunami niraiá .
Chagraiugta mana munaspa mana alli ugsa susuchig runaka , kikin iaia kukumi niraiá . Pallai punchaka , kai luarpi alpa puchukaringapa punchami niraiá . Pallagkunaka , anjilkunami niraiá .
— Imasami mana alli ugsata tandachispa , ninapi rupachingapa chaiá : chasallatatami kai luarpi alpa puchukarii puncha tukungapa ka .
Kai Runa Tukuskami paipa anjilkunata kachamungapa ka . Paikunami , tukui mana allilla ruraskakunata i ima jiru pandariikunapipas urmachigkunata nuka suma mandakuskamanda llugsichingapa kankuna .
Nispaka , iapa atun nina rupakuskamami sitangapa kankuna . Chipi , iapa llakispa , wakaspa , kiru mukuspami kangapa kankuna .
Allilla ruraska kagkunaka , sumaiachiska kaspami , paikunapa Taita Dius suma mandakuskapi indisina punchaiagringapa kankuna . Rinri iukagkuna , nuka niskata uiawaspa , suma iuiaringichi .
Kasapasmi Jesús nirkakunata : — Suma luarmanda mandai , achka kuri kulki alpa ukuma pambaska tiaskasinami niraiá . Chi kuri kulkita , sug runa tarispaka , chillapita pakaspasi sakirka . Nispaka , iapa kuntintarispa rirka . Tukui ima iukaskata katuspa , chi alpatasi randirka .
— Suma luarmanda mandai , sug iapa bali pirlasinami niraiá . Sug suma pirlakuna randispa purig runa ,
chi pirla iapa bali kagmanda kawaspaka , tukui pai ima iukaskatapas katuspasi chi pirlata randigrirka .
— Ikuti suma luarmanda mandai , ataraia atun kucha iaku ukupi sitagsinami niraiá . Chi ataraiawa imasa tiaska chalwakunami apirinkuna .
Ña chalwa jundagta apiskakunata patama llugsichispa , tiarispaka , alli chalwakunata agllaspa , saparukunapimi wakachinkuna . Ikuti mana allikunataka sitankunami .
— Chasallatami kai luarpi alpa puchukaringapa puncha , anjilkuna samuspa , mana alli runakunata alli runakunapa ladumanda anchuchigsamungapa kankuna .
Nispaka , iapa atun nina rupakuskapimi sitangapa kankuna . Chipi , iapa llakispa , wakaspa , kiru mukuspami kangapa kankuna .
Chasa nispaka , Jesús tapurkakunata : — Nuka kamkunata tukui ima rimaska , ¿ ñachu iuiaringichi ima niraiagta ? — Ari — ainirkakuna .
Chiura , Jesuska nirkakunata : — Maikan ñugpata Moisés ima niskata iachachig taita , chasallata suma luarmanda mandaiwa niraiagta iachaikugkunaka , kasami niraiá . Imasami sug runa , wakachiska tiaskata iapa bali musu i maugkakunatapas surkú , sugkunata aidangapa : chasallatami kunauramanda i ñugpamanda Alli Willaita iachachingapa ka .
Jesús chi parlukunata iachachii puchukaskamandaka , llugsispa , kikinpa puibluma rirka .
Paipagma chaiagrispaka , tandaridiru wasima iaikuspa , iachachii kallarirka . Paita uiaspa , iapa ujnarispa , kasa kikinpura tapurinakurka : — Kai runa , ¿ imawasik chituku suma iachaiwa tukurka ? ¿ Imawasik chituku mana imaurapas kawaskasina rurai pudí ?
¿ Manachu ka karpintirupa wambra ? ¿ Manachu paipa mama , María suti ka ? ¿ Manachu Santiago , José , Simón i Judaspa waugkindi ka ?
¿ Manachu tukui paipa panindikunapas , nukanchiwa kankuna ? ¿ Maipisik chituku iachaikugrirka ? — .
Chasa nispaka , Jesusta mana munarkakuna , pai ima iachachikuskata uiangapa . Mana uiagmandakuna , Jesuska kasami nirkakunata : — Santu Ispirituwa rimagtaka sugnigta puriskapi sumaglla kuiaspami uiankuna . Ikuti kikinpa alpapi , kikinpa wasipi , ñi pi mana munankunachu uiangapa .
Chi runakuna mana paita suma uiagmanda , Jesús chi puiblupi mana achka milagrukuna rurarka .
Chi punchakuna mandag Herodes , Jesusmanda iachagsamurka .
Chasa iachaspaka , paiwa kagkunata nirka : — Chimi kangapa ka Juan Bautista . Wañuspaka , ikuti kaugsariskami kangapa ka . Chimandami mana imaurapas kawaskasina ruraspa puriku .
Manara Jesusmanda iacharigpi , Herodes , Juanta apichispa , wataspa , karsilpisi churarka . Erodías suti warmipa kaugsasi chasa rurarka . Chi warmi karkasi Felipepa warmi . Chi Felipe , Herodespa waugkisi karka . Chi warmika , Herodeswasi kaugsakurka .
Chimandasi Juanka , Herodesta piñaspa nikurka : “ Kamta michanmi , chi warmiwa kaugsakungapa ” .
Chasa piñakugmanda Herodes , Juanta wañuchingapasi munakurka . Nigpika , chi alpapi kaugsanakuska runakunata manchai iukarka . Chi runakuna , Juanmanda ninakurka : “ Santu Ispirituwa rimagmi ka ” .
Herodes tiagsamuska puncha chaiauraka , pai kunbidaspa upiaisi rurakurka . Chipika , Erodiaspa sipas warmi wambra , iapa sumasi bailarka . Chasa bailagmanda , Herodesta iapasi sumarka .
Chiura paika , sipasta nirka : — Diuspa ñawipimi niiki : kam ima mañawaskami karasaki .
Chasa uiaspaka , mamandita willagrirka . Mamandi nirka : — Juan Bautistapa umata platupi mañai — . Chiwanka , Herodesta chasa mañagrirka .
Mana pai iuiakuskasina mañagmanda , iapasi llakirigsamurka . Kikin , Taita Diuspa ñawipi niskata paiwa kagkuna uianakugmanda , iukarka ninga : — Ari — .
Chasa nispaka , sug suldaduta karsilmasi kacharka . Juanta uma anchuchigrispaka ,
platupi apaspa , sipastasi kuagrirka . Sipas , chaskispa , mamanditasi kuagrirka .
Juanwa purigkuna , chasa pasarigta iachaspaka , kuirputa apagrispa , pambagrirkakuna . Nispaka , Jesusta willagrirkakuna .
Juanmanda chasa uiaspaka , Jesús , maikan runapas mana kaugsanakuska alpama kanuapi rirka , sapalla kangapa . Chasa iachaspaka achka runakuna , chi puiblu suiumanda chakiwa pai kaskama rirkakuna .
Jesús kanuamanda llugsiura , iapa achka runakuna kawarirka . Paikunata kawaspa , suma llakirigsamurka . Paikunawa ungug kaskakunatami ambirka .
Ña chisiakuuraka , Jesusta katiraiagkuna , kaillaiaspa , nirkakuna : — Kai suiu , ñi pipas mana kaugsanakunchu . Ñami chisi ka . Kai runakunata puiblukunama kachai , mikui randispa mikuchukuna .
Jesuska nirkakunata : — Mana chaianchu , paikuna ringapa . Kamkuna , paikunata mikui karaichi .
Paikunaka ainirkakuna : — Pichka tanda i iskai chalwallami kaipi tia .
Chiura , Jesuska nirka : — Apamuwaichi .
Nispaka , chipi kagkunata nirka : — Ugsapi tiariichi . Tiariura , chi pichka tandata i iskai chalwata charirispa , awasinama kawaspa , “ Pai Siñur ” Taita Diusta nirka . Tandakunata pitichispaka , katiraiagkunata kuaspa richirka . Chiura , tukuikunata karaspa aparkakuna .
Tukuikunami sagsagta mikurkakuna . Nispaka , chunga iskai saparu junda piti pitikuna tandachirkakuna .
Mai pichka waranga karikunami mikurkakuna , warmi i wambrakunata mana kuintaspalla .
Chiuralla Jesuska , paita katiraiagkunata nirka : — Kanuama iaikuichi . Sug ladu chimba ialiichi . Nukaka , kai tukui runakunata : “ Kaiakama ” nispa , kachasakunata — .
Chi runakunata kachaspaka , sug lumama rirka , sapalla , paipa Taita Diuswa rimanakungapa . Chi tutaka Jesús , sapalla chi lumapi karka .
Katiraiagkunaka , ña karupi alpamanda rinakurka . Iapa sinchi waira , ñugpagnigmanda pukukurka . Chiwanka , kanuata awapi urapi iaku apakurka .
Ña pakaringama Jesús , chi iakupi awalla chakiwa saruspa saruspa , paikunapagma ña chaiakugrirka .
Paikunaka , chasa iakupi saruspa awalla rikugta kawaspa , iapa mancharispa , nirkakuna : — Sug wairachar ka — . Iapa mancharispami kaparirkakuna .
Kaparigllapi , Jesuska nirkakunata : — Sinchi iuiaichi . Nukami kani . Mana manchanakuichi .
Chiura , Pedroka nirka : — Kam kikin Taita Jesús kagpika , niwai , nukapas iakupi chakiwa kambagma ringapa .
— Samui — Jesús nirka . Chasa niura Pedroka , kanuamanda llugsispa , chakiwa iakupi rii kallarirka Jesuspagma .
Chasa rikuura , sinchi waira piakugmanda , iapa mancharirka . Nispaka , rikuska iaku ukuma jundarii kallarispa , kaparirka : — Taita waugki , kispichiwai .
Kaparigllapi Jesuska , maki suniaspa , Pedrota apispa , kasami nirka : — Kam , ¿ imapatak nukamanda mana mas suma allilla iuiaringi ?
Paikuna ña kanuama iaikugriuraka , waira kasillaiagsamurka .
Kanuapi kagkunaka , Jesusta kungurispa , nirkakuna : — Kam sutipami Taita Diuspa wambra kangi .
Kucha ialispaka , sug ladu chimba Jenesaret suti alpama chaiagrirkakuna .
Chimanda runakunaka , Jesusta rigsispa , tukuima parlu willarkakuna . Chasa iachaspakunaka , tukui ungugkunata paipagma aparkakuna .
Chaiagrispaka , ungugkuna paita mañarkakuna : — Kamba katanga puntallapas sakiwai llamkangapa — . Chiwanka , tukui llamkagkuna ambirigsamurkakuna .
Chiuramanda sug fariseokuna i Moisés ima niskata iachachig taitakuna , Jerusalenmanda chaiagrirkakuna . Nispaka , Jesuspagma kaillaiaspa , kasa tapurkakuna :
— Kamta katiraiagkuna , ¿ imapatak ñugpamandakuna imasa iachachiskasina mana ruraspa kaugsanakú ? Mana maki maillarispallami mikunakú .
Jesuska nirkakunata : — Kamkunaka , ¿ imapatak Taita Dius ima niskata mana rurangichi ? Ñugpamandakuna iachachiskallata ruraspami kaugsanakungichi .
Taita Diuska , kasami nirka : “ Kamba taitata mamandita sumaglla kuiangi ” . Kasapasmi nirka : “ Maikanpas taitata i mamata kamigpika , chitaka chaianmi wañuchingapa ” .
Ikuti kamkunaka , kasami iachachingichi , maikanpa taitata u mamata ningapa : “ Nuka mana pudiikichitachu aidangapa . Tukui nuka ima iukaska , Taita Diusta karaskami niraiá ” .
Kamkuna chasa nispami iachachinakungichi , taitata i mamata mana kuiaspa uiangapa . Chasa iachachispa , Diuspa Rimaitaka wabutingichimi . Kamkunapura ñugpamanda iachachiskallatami ruraspa kaugsangapa munangichi .
— ¡ Miski simi , sungu awalla rimagkuna ! Kamkunamandami ñugpata rimag Isaías suti , Santu Ispirituwa kasa sutipa nirka :
Kai alpapi kaugsagkuna , sungu awalla rimaspami kuiawankuna . Ikuti paikuna sungupi iuiaiwaka nukamanda sugpimi iuianakú .
Iangami nukata kunguriwagsina rurankuna . Nuka niskata iachachingataka , runapura imasa rurangapa niskallatami iachachinkuna .
Chasa nispa , tukui chipi kagkunataka pai kaskama kaiaspa , Jesús nirkakunata : — Suma iuiarispa uiawaichi .
Runakuna ima mikuskaka , Diuspa ñawipi ñi ima mana mapasina niraianchu . Runakunapa sungumanda jiru iuiaikuna llugsiskami mapa niraiá .
Chiuramanda Jesusta katiraiagkuna , kaillaiaspa , paita tapurkakuna : — ¿ Ñachu iachangi , fariseokuna , kam chasa rimaskamanda sungu nanagta uiagtakuna ?
Chiura , Jesuska ainirka : — Maikan sachapas , nukapa Taita suma luarpi kag mana tarpuska kagpika , angundi pilaimi tukungapa ka .
Chi fariseokunata ianga kawaichi . Mana ñawi kawag , sug mana ñawi kawagta pusagmi niraiankuna . Chasaka , iskandikunami pusuma urmagringapa kankuna .
Chiuraka , Pedro nirka : — Kam ima iachachikuskata nukanchita allilla willai .
Chiura , Jesuska ainirkakunata : — Kamkunapas , nukawa kaspa , ¿ manarachu iachaikungichi ima niraiagta ?
¿ Manachu iachangichi , ima mikuskapas , wigsama iaikuspa , wigsamandaka kanchama llugsigta ?
Sungumanda jiru iuiaikuna llugsiskami Diuspa ñawipi mapa niraiá .
Sungumandami jiru iuiaikuna llugsí , kasa pandaringapa : wañuchingapa , sugpa warmiwa u sapalla warmiwa siriringapa , sisangapa , sugkunamanda llullaspa rimangapa , Taita Diustapas kamingapa .
Chasa pandariikunami Diuspa ñawipi mapa niraiá . Mana maki maillarispalla mikugkunataka , Diuspa ñawipi ñi ima mana mapasina niraianchu .
Chimanda llugsispa , Jesuska Tiro i Sidón suti puiblukuna suiu rirka .
Chiuraka sug warmi , chi Kanaán suti alpamanda paipagma kaillaiaspa , kasa nispa kaparirka : — Davidpa wambra Iaia Jesús , nukamanda llakiripuai . Nukapa warmi wambrata kuku waira iaikuspami iapa nanachipuaku .
Jesuska , mana imapas ainirka . Nigpika katiraiagkuna , paipagma kaillaiaspa , nirkakuna : — Chi warmita , ¿ imapatak mana paipagma kachangi ? Iapami kaparispa kaparispa katichimuku .
Jesús ainirkakunata : — Israelmanda runakuna chingaska ubijakunasina kaskamandallami nuka kachamuska kani .
Chiura chi warmika , Jesusta kungurispa , nirka : — Taita turi , nuka mañakuskata aidawai .
Chiura , Jesuska ainirka : — Mana chaianchu , wambrakunapa tandata kichuspa , alkukunata sitapungapa .
Chiura , chi warmika nirka : — Ari , taita turi . Alkukunapa duiñukuna mikunakuskapi , misa ukuma piti urmaskakunata , paikunapas mikunkunami .
Chasa uiaspa , Jesuska paita nirka : — Iapa sumami nukamanda iuiarkangi . Kam imasa iuiakuskasina , allilla tukuchu . Chiurallami chi warmipa wambra ambirigsamurka .
Chimanda llugsispaka Jesús , Galilea kucha patama rirka . Chimandaka , awa lumama sikaspa , tiarigrirka .
Iapa achka runakuna , ungugkunata apaspa , pai kaskama chaiagrirkakuna . Mana purii pudigkunata , maki u chaki illa kaskakunata , mana ñawi kawangapa pudiskakunata i mana rimai iukaskakunata Jesuspa chaki ladu churagrirkakuna . Chiura Jesuska , tukuikunatami ambirka .
Chasaka , mana rimai iukaskakuna rimagsamurkakuna . Maki i chaki illa kaskakunapas , allillami tukugsamurkakuna . Mana purii pudigkunapas purigsamurkakuna . Mana ñawi kawangapa pudigkunapas kawagsamurkakuna . Chasa kawaspaka , chipi kagkuna ujnarispa nirkakuna : — Israelmanda runakunapa Taita Dius , iapa suma atunmi ka .
Chiuramanda Jesuska , katiraiagkunata kaiaspa , nirkakunata : — Kai tukui runakuna , ña kimsa punchami nukawa kaipi kankuna . Paikuna ñi ima mana mikungapa iukagmanda , nukata iapami llakiriwagsamú . Mana munanichu , paikunata mana mikui karaspalla kikinkunapagma kachangapa . ¡ Amalai ñambi rikuskallapi diiarkai sambaiaspa urmagrintrakuna !
Katiraiagkuna ainirkakuna : — Kai maikan runapas mana kaugsanakuskapi , ¿ maipitak chituku achka tanda randisunchi , kai tukui runakunata karangapa ?
Jesuska tapurkakunata : — ¿ Maituku tandatak tiapungichita ? Chiura ainirkakuna : — Kanchis tandallami tia , sug uchulla chalwakunapas .
Chasa uiaspa Jesuska , chipi kagkunata nirka : — Alpapi tiariichi — .
Nispaka , chi kanchis tandata i chalwakunata charirispa , “ Pai Siñur ” Taita Diusta nirka . Chiuralla pitichispa , katiraiagkunata kuaspa richirka . Paikunaka , tukuikunata karaspa aparkakuna .
Tukuikunami sagsagta mikurkakuna . Nispaka , kanchis saparu junda piti pitikuna tandachirkakuna .
Mai chusku waranga karikunami mikurkakuna , warmi i wambrakunata mana kuintaspalla .
Chiuramanda Jesús , chi runakunata : “ Kaiakama ” nispaka , kanuama iaikurka . Chimandaka , Magadán suti alpama rirka .
Fariseokuna i saduseokuna , kaillaiagrispa , Jesusta mañanakurka , mana imaurapas kawaskasina awa luarmanda kawachingapa ; chasaka , paimanda iachangapa , sutipa Taita Dius kachamuska kagta .
Jesuska ainirkakunata : — Kamkuna , ¿ manachu ningichi : “ Chisima puka puiu kawarigpika , kaia alli punchami kangapa ka ” ?
Chasallata , tutata amsa puka puiu pakarigpika , ¿ manachu ningichi : “ Tamia punchami kangapa ka ” ? Imasa awapi kawariskakunata kawaspaka , iachangichimi ninga , punchakuna imasa kangapa kagta . Ikuti , kai punchakuna nuka ima rurakuskata kawaspapas , mana iuiaringichichu ima pasarikugta .
Taita Diusta mana iuiarispa , mana allilla ruraspa kaugsanakuspami mañawanakungichi : “ Mana kawaskasina kawachimui ” . Ñi imapas mana kamkuna munaskasina kawangapa kangichichu . Ñugpamanda Santu Ispirituwa rimag Jonás suti , imasami pasarka : chasallata kawarillami kawangapa kangichi . Chasa nispaka , paikunata sakispa , kucha sug ladu chimba katiraiagkunawa rirka .
Katiraiagkuna kungariska karkakuna , tanda apangapa .
Chiura , Jesuska nirkakunata : — Suma iuiarispa uiawaichi . Fariseokunapa i saduseokunapa libadurasina iuiaita , ¡ ujalallapas iuianakungichi !
Chasa uiaspaka , kikinpura rimarinakurka , iuiaspa : — Tanda mana apamuskamandami chasa nukanchita niku .
Chi rimanakuskata uiaspa , Jesuska nirka : — ¿ Imapatak ninakungichi : “ Tanda mana apamuskamandami chasa nukanchita niku ” ? Nukamandaka , ¿ imapatak mana mas suma allilla iuiaringichi ?
¿ Imawantak , uiawaspapas , kamkunapa umapika manara iaikú ? Nuka pichka tandata pitichiuraka , pichka waranga runakuna mikurkakuna ; chi puchuskakunataka , ¿ manachu iuiaringichi , maituku saparu junda tandachigtakuna ?
Chasallata , nuka kanchis tandata pitichiuraka , chusku waranga runakuna mikurkakuna ; chi puchuskakunataka , ¿ manachu iuiaringichi , maituku saparu junda tandachigtakuna ?
¿ Imapatak mana iuiaringichi , nukaka tandamandalla mana kamkunata rimakugta ? Fariseokunapa i saduseokunapa libadurasina iuiaita , ¡ ujalallapas iuiangichi !
Chasa niuraka , iuiai apirkakunata , mana tanda libaduramanda rimakuska kagta ; fariseokunapa i saduseokunapa iachachiikunata kuidadu iukangapa niraiagta .
Jesús , Filipopa Sesarea suti alpama chaiagrispaka , paita katiraiagkunata tapurka : — Runakunaka kai Runa Tukuskamanda , ¿ pitak kagta ninkuna ?
Paikunaka ainirkakuna : — Maikankuna ninkunami : kam kangisi Juan Bautista . Sugkunaka : kam ñugpamanda rimag Elías ; ikuti sugkunaka : Jeremías u Santu Ispirituwa sug ñugpata rimagsi kangi .
Chiura , Jesús tapurkakunata : — Kamkunaka nukamanda , ¿ pi kagtatak niwangichi ?
Chasa tapuura , Simón Pedroka ainirka : — Kam kangimi kaugsag Diuspa wambra . Pai agllaska Cristomi kangi .
Chiura , Jesuska nirka : — Kam Jonaspa wambra Simón , Taita Diuspa iapa kuiaskami kangi . Ñi maikan runapas , kamta mana iuiachirkachu , chasa ainingapa . Nukapa Taita suma luarpi kagmi kamta chasa iuiachirka .
Nuka kamtami niiki : kam , Pedro u rumimi niraiangi . Kai atun rumipi wasichigsinami iglisia tukuskakunata mirachingapa kani . Chitaka , maituku infirnumanda puchukangapa munanakugpipas , mana puchukai pudingapa kankunachu .
— Suma luarma iaikugridiru llabikunatami kuangapa kaiki . Maikan pandariskakunata , kam kai alpapi mana pasinsiaska nigpika , sug luarpipas chasallatami tukungapa kankuna . Chasallata , maikan pandariskakunata kam kai alpapi pasinsiaskaka , sug luarpipas chasallatami pasinsiai tukungapa kankuna .
Chasa nispaka , katiraiagkunata nirka : — Mana pitapas willanakungichi , nuka , Taita Dius agllaska Cristo kagta .
Chiuramanda Jesuska , paita katiraiagkunata iachachii kallarirka , kasa nispa : — Nukata , Jerusalenma ringapami chaiawaku . Chipika , iaia sasirdutikuna , Moisés ima niskata iachachig taitakuna i sug taitakunapas iapa llakii i nanaimi pasachiwangapa kankuna . Nukata wañuchiwangapami kankuna . Chasa wañuska kaspapas , kimsa punchapika ikutimi kaugsaringapa kani .
Chasa uiaspaka Pedroka , Jesús sapallata mana uianakuskama pusaspa , kasa piñagsina nii kallarirka : — ¡ Ujalallapas Taita Dius chasa munachu , taita waugki ! Chasa llakiikuna , mana imaurapas kamta pasaringapa kanchu .
Chiura Jesuska , tigrarispa , Pedrota nirka : — Nukapa ladumanda , iaia kuku , anchurii . Kam chasa niwaspaka , pandachiwangapami munakungi . Kam mana iuiakungichu Taita Dius imasa iuiakuskasina . Runakunapa iuiaillawami chasa iuiakungi .
Chasa nispaka , katiraiagkunata nirka : — Maikan nukata katiraiawangapa munagka , kikinmanda kungarichu . Paipa krusta markarigsina ruraspami iuká katiraiawanga .
Maikan kikinpa kaugsaita kispichingapaglla iuiakugpika , kikinmi puchukaringapa ka . Ikuti maikanpas nukamanda wañuchii tukugpika , mana mas wañui kaugsaitami taringapa ka .
— Sug runa , tukui kai alpapi ima munaska iukagpipas , paipa almata mana kispichigpika , chi iukaskakuna , ñi imapa mana balipungapa kanchu . Chi runaka , paipa almata chingachispaka , ¿ imawatak pudingapa ka , ikuti taringapa ? Ñi imawapas manima .
— Kai Runa Tukuska samuura , nukapa Taita suma atuniachiskawami nukapa anjilkunawa samungapa ka . Samuspaka , tukuikunatami imasa allilla u mana allilla ruraskakunata kawachigsamungapa kani .
— Kasami nuka niikichita : maikan kaipi kagkuna manara wañugkuna , kai Runa Tukuska suma mandaiwa samugtami kawawangapa kankuna .
Chiuramanda sugta punchapika , Jesuska , Pedrota , Santiagota i waugkindi Juanta pusaspa , sug awa lumama paikunallawa sikagrirka .
Chipi chaiagrispaka , paikuna kawanakugllapi , sug rigcha kawari tukugsamurka . Paipa ñawi , indisina punchami tukugsamurka . Paipa katangapas , iapa iura punchallami tukugsamurka .
Kawanakugllapi , Moisés i Elías kawarigsamurkakuna . Chi runakunaka , Jesuswa rimanakui kallarirkakuna .
Chasa kawaspaka Pedroka , Jesusta kasa nirka : — Taita waugki , kaipi iapa alli iuiachimi kanchi . Kam munagpika , kimsa tambu kaipi rurasa : kammanda sug , Moisesmanda sug , sugka Eliasmanda .
Chasa Pedro rimakunkama , puncha puiulla , paikunata kilpagsamurka . Chi puiu ukumanda , sug rimagta uiarigsamurka , kasa nispa : — Kai , nukapa kuiaska wambrami kapuá . Paita kawaspa , iapa alli sumami iuiachiiwa kawani . Paita uiapuangichi .
Chasa uiaspaka chi katiraiagkuna , askurinti mancharispa , umata alpama kumurirkakuna .
Chiuramanda Jesús kikin , kaillaiaspa , paikunata llamkaspa , nirka : — Atariichi . Mana manchanakuichi .
Paikuna uma atarichispa kawaura , Jesuska ikuti sapalla kawarigsamurkakunata ; sugkunaka manima .
Chi lumamanda uraikunakuuraka , Jesuska nirkakunata : — Kamkuna ima kawaskata mana pitapas willanakungichi . Kai Runa Tukuska wañuspa kaugsariskauramandami chasa kawaskata willankangichi .
Chiura katiraiagkuna , paita tapurkakuna : — Nigpi , ¿ imapatak Moisés ima niskata iachachig taitakuna ninkuna : “ Eliastami chaiaku , Taita Dius agllaska Cristopa ñugpa samungapa ” ?
Chiura , Jesuska ainirkakunata : — Sutipami Elías ñugpa samungapa ka . Tukuimi allichigsamungapa ka .
Chasa samungapa kagpipas , nukaka kasami niikichita : Elías ñami samurka . Paitaka mana rigsirkakunachu pi kagta . Imasa munaskasinami paita mana allilla rurarkakuna . Kai Runa Tukuskatapas chasallatami rurawangapa kankuna .
Chasa uiaspaka , katiraiagkunata iuiarirka : “ Juan Bautistamandami chasa rimakuska ” .
Paikuna iapa achka runakunapagma chaiagriuraka , sug runaka , kaillaiaspa , Jesusta kungurispa nirka :
— Taita waugki , nukapa wambramanda llakiripuai . Wañui unguiwa iapa llakingasinami kapuá . Ninapi i iakupi achka biajimi urmapuá .
Chimandami kamta katiraiagkunapagma apamuspa kawachirkani . Nigpika , paikuna manima ambipuangapa pudirkakunachu .
Jesuska ainirka : — ¡ Ai , kam mana alli runakuna , Taita Diuswa ñi ima mana iuiagkunami kangichi ! ¿ Imaurakamatak kamkunata chasa charinakusakichita ? — . Chasa nispaka — Chi ungugta kaima pusamuichi — nirka .
Chaiachigriura , Jesuska chi kuku wairata sinchi piñarka . Chasa piñaura , chi kuku waira chi wambramanda llugsirka . Chiuralla , suma ambirigsamurka .
Paita katiraiagkuna , chasa kawaspaka , Jesús sapalla kaskapi kaillaiaspa , tapurkakuna : — ¿ Imawantak nukanchika mana pudirkanchi , chi kuku wairata llugsichingapa ?
Chiura , Jesuska ainirkakunata : — Kamkuna nukamanda mailla iuianakugmandami mana llugsichingapa pudirkangichi . Kasami nuka niikichita : sug uchulla muritu mustasasinallapas kamkuna nukamanda iuiai iukantrangichi ; kai lumata nintrangichi : “ Kaimanda chasama ialirii ” . Chiurallami chi luma , sugsinama ialirintra . Tukuimi chasa pudirintra .
[ Chi kuku wairakunataka , mana mikuspalla Taita Diusta sinchi mañaskawami llugsichingapa pudirí . ]
Chara Galileapi kankama , Jesús nirkakunata : — Kai Runa Tukuskaka , mana alli runakunapagmami chaiachii tukungapa ka .
Paikunaka wañuchiwangapami kankuna . Chasa wañuska kaspapas , kimsa punchapika ikutimi kaugsaringapa kani . Paikuna , chasa uiaspaka , iapa llakirirkakuna .
Paikuna Kafarnaum puibluma chaiagriuraka , Diuspa atun wasimanda impuistu chaskigkuna , kaillaiaspa , Pedrota tapurkakuna : — Kamkunata iachachig , ¿ impuistu paganchu ? Chiura ainirka : — Ari .
Pedro wasi ukuma iaikugrispa , manara imapas rimagpi , Jesuska paita tapurka : — Kai alpapi mandagkuna , ¿ pikunatatak impuistu chaskinkuna : kikinpa wambrakunata u sugkunata ? Kam , ¿ imatak ainiwangi ?
— Sugkunata — Pedro ainirka . Chiura , Jesuska nirka : — Nigpi , wambrakunataka mana pagangapa chaianchu .
Chasa kagpipas , mana chi mañanakuskata piñachingapa , kucha patama rii . Chipi , ansuilu sitangi . Maikan ñugpa chalwa urmaskata simita kawangi . Chipimi sug kulki tarinkangi . Chita apaspa , nukamanda i kammanda mañanakuskata kuagringi .
Chasa kagllapi , Jesusta katiraiagkunaka , kaillaiaspa , tapurkakuna : — Suma luarpi , Taita Dius mandakuskapi , ¿ pitak mas atun taita tukuska kangapa ka ?
Chiura Jesuska , sug uchulla wambrata kaiaspa , chaugpipi saiachirka ,
kasa nispa : — Kasami nuka niikichita : kamkuna , mana Diuspa ñawipi kai wawasina allilla tukugsamuspaka , mana suma luarma iaikugringapa kangichichu .
Maikanpas kai uchullasina mana imakunapipas subirbiaspalla tukugsamug , paimi , suma luarpi , Taita Dius suma mandakuskapi , mas atun taita tukuska kangapa ka .
Maikanpas kai uchullatasina nukamanda iuiarispa chaskigpika , nukata chaskiwagsinami rurá .
— Ikuti maikanpas kasa uchulla nukamanda suma iuiawagta pandachipuagpika , paita chaiantrami , sug atun kutanga rumi kungapi wataspa , atun kucha iakuma sitagringapa .
— Kai alpapi pandariikunapi urmachingapa , achkami tia . Chasami imaurapas tiangapa ka . Chasa tiagpipas , ¡ ai , maikan runa , sugkunata pandariikunapi urmachig !
— Kamba makiwa u chakiwa pandaringapa chaiagpika , chita chaianmi kuchuspa sitangapa , mana pandaringapa . Chasapaka , mas allichar kantra , maki u chaki kuru suma luarma iaikugringapa . Mana kagpika , ¿ iskandi maki i chakikunawantachu munaipa , atun nina ñi imaurapas mana wañungapa kaskama sitai tukungapa ?
— Chasallata , kamba ñawiwa kawaspa pandaringapa chaiagpika , chita chaianmi surkuspa sitangapa , mana pandaringapa . Chasapaka , mas allichar kantra , suglla ñawillawapas suma luarma iaikugringapa . Mana kagpika , ¿ iskandi ñawikunawantachu munaipa , diltudupa ninama sitai tukungapa ?
— Ñi maikan kai uchullakunata mana wabutingichi . Kasami nuka niikichita : paikunata kawag anjilkunaka , suma luarpi imaurapas nukapa Taitapa ñawipimi kankuna . [
Kai Runa Tukuskaka samurkami , maikan chingaskasinata maskaspa taringapa . ]
— ¿ Imatak iuiangichi ? Maikan runapas , patsa ubija iukaspa , sug ubija chingapugpika , ¿ manachu iskun chunga iskunta sakispa , maskai kallarintra , chi ubijata tarinkama ? Ari .
Kasami nuka niikichita : chi chingaskata tariura , iskun chunga iskun mana imaurapas chingagkunamanda masmi chi tarigta alli iuiachirintra .
Chasallata , kamkunapa Taita suma luarpi kag mana munanchu , ñi sug kai uchullakuna chingarispa , paipagma mana chaiagringapa .
— Maikanpas kamta mana allilla ruragpika , pai sapallata rimaspa iuiachigringi . Kamta allilla uiagpika , ikutimi sumaglla waugkindi tukunkangichi .
Mana kamta uiagpika , sug u iskai runakunata pusaspa , ikuti rimagringi ; chipika , iskai u kimsa uiagkuna tiachu , tukui imasa rimanakuska uiangapa .
Paikunatapas mana uiagpika , iglisia tukuskakunata willangichi . Iglisia tukuskakunatapas mana uiagpika , chi runa , kam kikinpura i Taita Diusta mana rigsigmi tukú .
— Kasami nuka niikichita : maikan pandariskakunata , kamkuna kai alpapi mana pasinsiaska nigpika , sug luarpipas chasallatami tukungapa kankuna . Ikuti maikan pandariskakunata kamkuna kai alpapi pasinsiaskaka , sug luarpipas chasallatami pasinsiai tukungapa kankuna .
— Kasapasmi niikichita : iskaikunallapas , kai alpapi sugllasina iuiarispa , nukapa Taita suma luarpi kagta mañagpika , chasallatami ima mañaska karamungapa ka .
Iskai u kimsakunallapas kaskapi nukata iuiariwachukuna : nuka kikinmi paikunawa sugllapi kangapa kani .
Chiura Pedro , kaillaiaspa , Jesusta tapurka : — Taita waugki , maikanpas nukata mana allilla rurawagpika , ¿ maituku biajitak chaiawaku , paita pasinsiangapa ? ¿ Kanchis biajikamachu pasinsiangapa chaiawangapa ka ?
Jesuska ainirka : — Mana niikichu , kanchis biajikamalla pasinsiangapa . Niikimi , kanchis chungata kanchis biaji ialigtapas pasinsiangapa .
— Chasamanda Taita Dius suma luarpi kag , sug atun mandagsinami niraiá . Kasa niipa : chi mandagka munarka , paipa piunkunata : “ Ima mañachiskata kutichiwai ” ningapa .
Chasa kallarikuuraka , sug piuntasi paipagma pusagrirkakuna . Chi piunta chunga waranga kuri kulkisi mañachiska karka .
Nigpika , mana kutichingapa pudikugmanda , chi mandag , justisiakunata nirkasi : “ Paita , warmindita , wambrakunata i tukui ima tiapuskakunatapas katugriichi , imasa mañachiskasina kutichiwangapa ” .
— Chiura chi piun , kungurispa , mañai kallarirka , kasa nispa : “ Taita waugki , nukamanda llakirii . Suiawai . Tukuimi kutichisaki ” .
— Chasa mañaura mandagka , suma llakirispa , piunta uiaspa , tukui mañachiskata pasinsiarka . Nispaka , sakirkasi ringapa .
— Rikuura , pai piunpura kawanakurka . Chi sug piuntaka patsa billitisi pai mañachiska karka . Chita kawaspaka , kungapi apispa , sipikugsina charirispa , nirka : “ Nukapa kulkita kutichiwai ” .
— Chiura chi sug piun , kungurispa , mañai kallarirka , kasa nispa : “ Nukamanda llakirii . Suiawai . Tukuimi kutichisaki ” .
— Paikar mana munarka , ñi imasapipas pasinsiangapa . Chi piunta karsilpi churachirka , tukui mañachiskata kutichinkama iuiaspa .
— Pai piunpura , chasa kawaspaka , iapasi llakirirkakuna . Nispaka , chi mandagta tukui imasa kawaska willagrirkakuna .
Chasa iachaspaka chi mandagka , paita kaiaspa , nirkasi : “ ¡ Mana alli iuiaiiugmi kangi ! Kam mañawagmandami nuka tukui mañachiskata pasinsiarkaiki .
Nuka kamta sumami llakirirkaiki . Nigpika kamtapas , ¿ manachu chaiakurka , chasallata kam piunpura llakiringapa ? ” .
— Chasa nispaka , iapa rabiarispa , justisiakunata nirka : “ Karsilpi wichkapuaichi , tukui kulki kutichiwankama ” .
Chasa parlaspaka , Jesús nirka : — Kamkuna suma iuiaiwa sugkunata mana pasinsiagpikunaka , nukapa Taita suma luarpi kagpas kamkunatapas chasallatami mana pasinsiangapa ka .
Jesús , chasa rimai puchukaspaka , Galilea alpamanda llugsispa rirka . Jordán iaku sug ladu chimba ialispa , Judea alpama chaiagrirka .
Chi laduka , iapa achka runakuna paita katichii kallarirkakuna . Jesuska , chipi chaiagrispa , unguiwa kaskakunata ambigrirka .
Sug fariseokuna , paipagma kaillaiagrirkakuna . Chi runakunaka , Jesusta pandachingapa iuiaiwa tapurkakuna : — ¿ Pudinchichu , nukanchipa warmita imamandallapas sitangapa ?
Jesuska ainirka : — ¿ Manachu kasa Moisés niraiaskata kawarkangichi , Taita Dius runakunata wiñachig , kallariskauramandata kari i warmi wiñachispa ruragta ?
Wiñachispaka , nirka : “ Chimandami , kari kagpi , paipa taitata mamandita sakispa , paipa warmiwa iskandikuna sugllasina tukugsamungapa kankuna ” .
Chasa kaspaka , mana iskai niraianchu . Suglla tukuskami niraiá . Taita Dius chasa suglla tukuska niraiaskata , ñi maikan runapas mana iukanchu “ Sitanakui ” ninga .
Paikunaka tapurkakuna : — Nigpika , ¿ imapatak Moisés sakirka , kusa , sug iskribiska warmita kuaspaka , ña paitaka sitaska niraiangapa ?
Chiura , Jesuska ainirka : — Kamkuna upa iuiai tukuska kagmandami Moisés kamkunata chasa rurangapa sakirka . Ñugpa , runakuna tiai kallariura , mana chasa karkachu .
Kasami nuka niikichita : maikanpas , kikinpa warmita sitaspa , sug warmiwa kasaragpika , atun pandariimi rurá . Paipa warmi sug kariwa apirigpika , chimandakar pudingichimi sitangapa . [ Maikanpas kusa sitaska warmiwa kasaragpika , atun pandariimi chasallata rurá . ]
Chiuramanda katiraiagkuna , Jesusta nirkakuna : — Maikan kusapas mana kikinpa warmita sitangapa pudigpika , mas allichar kantra mana kasarangapa .
Jesuska nirkakunata : — Mana tukuikuna pudinkunachu , chi iachachiskata suma uiangapa . Taita Dius suma iuiai karaska iukagkunallami suma uiankuna .
Maikankuna , tiagsamuskauramandatami mana pudinkuna kasarangapa . Sugkunaka , kapai tukuskami kankuna , mana warmi iukangapa . Ikuti sugkunaka , Taita Dius suma luarpi kag ima niskata rurangapa iuiaspami mana warmi iukangapa munankuna . Maikan chasa allilla uiaspa rurangapa pudigkuna , uiachukuna .
Chiuramanda uchullakunata , paikunapa atunkuna Jesuspagma pusarkakuna , Taita Diusta paikunamanda mañaspa , maki churangapa . Jesusta katiraiagkunaka , pusanakugta piñaspa , nirkakuna : — Mana kaillaianakuichi .
Chiura , Jesuska nirka : — Ianga kawaichi , wawakuna nukapagma samuchukuna . ¿ Imapatak arkanakungichi ? Kai wawakunasina kagkunami suma luarma iaikugringapa kankuna .
Chasa nispaka , wawakunata maki churarka . Nispaka , chimanda llugsispa rirka .
Sug musu , Jesuspagma kaillaiagrispa , tapurka : — Iachachig taita , ¿ ima alli ruraiwatak iukani ruranga , mana puchukaridiru suma kaugsaita taringapa ?
Jesuska ainirka : — ¿ Imapatak alli ruraimanda tapuwakungi ? Taita Diusllami alli ka . Chi kaugsaita iukangapa munaspaka , Moisés ima niskata allilla ruraspa kaugsangi .
Chi musuka ikuti tapurka : — ¿ Maikankuna ? Chiura , Jesuska ainirka : — Mana wañuchingi . Mana sugpa warmiwa siriringi . Mana sisangi . Mana pimandapas llullangi .
Kamba taitata mamandita sumaglla kuiangi . Kam kikintasinami iukangi , tukui runakunata kuianga .
Chasa uiaspa , chi musu nirka : — Tukui chi niskata chasa ruraspami kaugsani . Niwai : ¿ imatak pisiwaku ?
Chiura , Jesuska ainirka : — Kam tukuipi alli kangapa munaspaka , kunauralla rii . Tukui ima iukaskata katugrii . Katuska kulkitaka mana iukaskakunata tukuita karagrii . Chasa ruraspaka , suma luarpi iapa iukagmi tukungapa kangi . Nispaka samungi , nukata katiwangapa .
Chasa rimaskata uiaspaka , chi musu llakirispami rirka , iapa iukag kaspa .
Jesuska , katiraiagkunata nirka : — Kasami nuka niikichita : iapa iukagkuna suma luarma iaikugringapaka , iapa trabajusumi kangapa ka .
Ikuti niikichitami : maschar alli kantra , sug wagra sug aguja ñawipi ialingapa . Chimanda mas trabajusumi ka , chi iapa iukagkuna suma luarma iaikugringapa .
Chasa uiaspaka katiraiagkuna , iapa ujnarispa , kasa tapurkakuna : — Nigpika , ¿ pisik kispiringapa pudinga ?
Chiura Jesuska , paikunata kawaspa , nirka : — Ñi maikan runa mana pudinchu . Taita Diusllami kispichingapa pudí .
Chiura , Pedroka nirka : — Uiamui . Nukanchi , tukui ima iukaskata sakispami kamta katiraianchi . Nigpika , ¿ imatak nukanchimanda tiangapa ka ?
Jesuska , paikunata ainirka : — Kasami nuka niikichita : tukui musuiachii tukugsamuuraka , kai Runa Tukuska iapa suma atun mandadirupimi tiarigringapa ka . Chiuraka , kamkuna nukata katiraiawagkunapas , chillapita chunga iskai mandadirupimi tiarigringapa kangichi ; chasaka , ñugpamanda achala taita Israelpa chunga iskai wambrakunapa wambrakunata kawaspa justisiangapa .
Maikanpas , nukata kuiawaspa , wasita , waugki i panikunata , taita i mamandita , wambrakunata , alpakunata u ima iukaskata sakispa katiwagka , patsamanda mas patsami chaskingapa kankuna . Mana puchukaridiru suma kaugsaitapasmi tarigringapa kankuna .
Chasa kagpipas , kunaura ñugpa niraiaskakuna , achkakunami kati laduma tukungapa kankuna . Ikuti kunaura kati niraiaskakunaka , achkakunami ñugpa laduma tukungapa kankuna .
— Taita Dius sug luarpi suma mandag , ubas chagraiug runasinami niraiá . Kasa niipa : chi runaka , iapa tutatasi rirka , pallagkuna maskangapa .
Pallagringapa munagkunata nirka : “ Sug sug chisiagta pallagsina bali kulkimi kuasakichita ” . — “ Ari ” ainiskakunatasi kacharka , ubas chagrapi pallangapa .
— Chaugpi tutatapas , ikutisi kallima rirka . Chipi ianga saianakuskata tarispaka ,
tapurkakunata : “ ¿ Kamkunapas munantrangichichu , nukapa chagrapi pallagringapa ? Imasa baliskasinami kuasakichita ” . Chasa tapuura , chikunapas rirkakuna pallangapa .
— Ikuti chaugpuncha i chaugpi chisimapas , chasallatasi maskagrirka .
Ña indi chingakuurapas , ikuti kallima rispa , sugkuna saianakuskatasi tarigrirka . Chikunatasi tapurka : “ ¿ Imapatak chisiagta ianga saianakungichi ? ” .
— Chiura ainirkakuna : “ Ñi pipas nukanchita mana ñi imapapas maskankunachu ” . — “ Nigpika kamkunapas , nukapa ubas chagrama riichi pallangapa ” nirkakunata .
— Ña amsaiakuuraka , chi chagraiugka paipa kapuralta nirkasi : “ Pallagkunata kaiaspa , kallaringi , kati chaiamugkunata ñugpa pagangapa . Nispaka , suiu suiu , tutata kallarigta pagangi ” .
— Ña pagai kallariuraka , chisima chaiagrigkuna , chisiagta pallagsina bali kulkisi chaskigrirkakuna .
Chasa chaskinakuska iachaspaka , tutatamandata pallagkunaka iuianakurka : “ Nukanchita masmi chaskingapa chaianga ” . Chasa iuianakugpipas , sugkuna chaskiskasinallatata chaskingapa chaiarka .
— Chaskispaka , chagraiugta kallarirkakuna , rabiarispa , kasa ningapa :
“ Kati chaiamugkuna , sug urallami pallarkakuna . Nukanchikar , indi iapa ruparikuskapimi chisiarkanchi . ¿ Imapatak paikuna chaskiskasinallatata nukanchita pagachirkangi ? ” .
— Chasa uiaspa chagraiugka , sug paipurata nirka : “ Waugki , nuka kamta mana jiru imapipas rurakuikichu . ‘ Chisiagta pallagsina bali kulkimi kuasaki ’ nuka niura , ¿ manachu ainiwarkangi : ‘ Ari ’ ?
Kamta chaiakuska kulkita apaspa rii . Nukami munarkani , kamba kati samuskakunatapas , kamkunata imasami kuangapa chaiá : chasallata kuangapa .
Nukapa kulkita , ¿ manachu pudini , nuka imasa munaskasina rurangapa ? Nukapa alli iuiaiwa chasa kuaskamanda , ¿ imapatak kamka mana allilla iuiaspa kawakungi ? ” .
— Chasallatami tukungapa ka : kunaura kati niraiaskakuna , ñugpa ladumami tukungapa kankuna . Ikuti kunaura ñugpa niraiaskakunaka , kati ladumami tukungapa kankuna .
Jerusalén puibluma ñambi rinakuskapi , Jesuska , chunga iskai katiraiagkunallata kaiaspa , nirka :
— Uiawaichi . Jerusalenmami rinakunchi . Chipika , kai Runa Tukuskaka iaia sasirdutikunapa i Moisés ima niskata iachachig taitakunapa makipimi apichii tukungapa ka . Chi runakunaka , nukamanda ningapami kankuna : “ Wañuchiimi chaiá ” .
Nispaka , mana judíu kaskakunapagmami chaiachiwangapa kankuna . Paikuna , nukata unz̈awaspa , asutiwaspa , kruspi klabaspami wañuchiwangapa kankuna . Chasa wañuska kaspapas , kimsa punchapika ikutimi kaugsaringapa kani .
Chiura Zebedeopa warmi , iskandi wambrakunawa Jesuspagma kaillaiaspaka , kungurirka , kasa nispa : — Nuka ima mañakuskata , ¿ manachu uiawantrangi ?
Chiura , Jesús tapurka : — ¿ Imatak munakungi ? Chasa uiaspa , chi warmika ainirka : — Kam mandangapa tiarispa chaiaura , kai nukapa iskandi wambrakunata tiarichipuangi : sugtaka , kamba alli ladu ; sugtaka , kamba lluki ladu .
Jesuska nirka : — Mana iachangichichu ima mañanakugta . Nukata chaiawangapami ka , iapa achka llakiikuna iukangapa . ¿ Kamkunapaschu chasallata pudintrangichi , llakiikunata pasangapa ? — Ari — ainirkakuna — , chasa pudingapami kanchi .
Jesuska nirkakunata : — Ari , nuka llakiikunasinallatata , kamkunapasmi pasankangichi . Chi nukapa alli ladu lluki ladu tiarichingapaka , nukata mana chaiawakunchu kawangapa . Maikan nukapa Taita agllaskakunatami chasa tiarichingapa ka .
Chi iskai waugkindikuna ima mañanakuskata uiaspaka , chi sug chunga katiraiagkuna rabiarii kallarirkakuna .
Jesuska , paikunata kaiaspa , nirkakunata : — Kamkuna allillami iachangichi : kai alpapi atun mandagkuna , mandanakuskapi kaugsagkunata ñi ima mana llakispallami mandankuna . Chasallata , maikanpas atun mandagsina tukuspa , mana llakispallami runakunata charinkuna .
Kam kikinpuraka , chasa rurag runakunaka mana kangichi . Kam kikinpura maikan , Diuspa ñawipi atun kangapa munaspaka , sugkunapa lutrinsina tukuchu .
Maikan mas atun taita kangapa munagpas , ñugpa iukanmi sugkunapa lutrinsina kanga .
Chasallata kai Runa Tukuskaka mana samurkachu , sugkunata lutrinsina churangapa . Tukuikunapa lutrinsina kangapami nuka samurkani . Nukapa wañuiwami achkakunata kispichingapa kani .
Paikuna Jerikó suti puiblumanda llugsispa rinakuskata , iapa achka runakuna Jesusta katichii kallarirkakuna .
Chi ñambi kuchupi , iskai runa mana ñawi kawagkunami tianakurka . Chi runakunaka , Jesús ña ialikugta uiaspa , kaparii kallarirkakuna , kasa nispa : — Davidpa wambra [ Iaia Jesús ] , nukanchimanda llakirii .
Chi achka katiraiagkuna , paikunata piñaspa , ninakurka : — Upalla kaichi . Paikunaka , upallangataka , mas sinchimi kaparii kallarirkakuna , nispa : — Davidpa wambra Iaia Jesús , nukanchimanda llakirii .
Chasa uiaspa Jesuska , saiarispa , chi runakunata kaiaspa , tapurka : — ¿ Imatak munanakungichi , nuka kamkunata rurangapa ?
Chiura ainirkakuna : — Taita waugki , nukanchi kawangapami munanakunchi .
Chiura Jesuska , suma llakirispa , ñawikunata llamkarka . Chasa llamkagllapi , allilla kawai kallarirkakuna . Nispaka , Jesusta katii kallarirkakuna .
Jerusalenma ña kaillaianakuspa , Betfajé suti puiblu ña kawarikuskamanda , Olivos suti lumakama chaiagrirkakuna . Chimanda Jesuska , iskai katiraiagkunata kacharka ,
kasa nispa : — Riichi chi ñugpa ladu uchulla puibluma . Chaiagrispaka , sug bura wataraiaskatami tarigrinkangichi . Wawa burupas , sugllapimi kanga . Chi burata paskaspa , iskandikunata apamungichi .
Maikan tapuchu : “ ¿ Imapatak apapuakungi ? ” : chiura ainingichi : “ Iaia Jesustami ministiku . Mañachii . Ñami kutichimunga ” .
Chasa tukugsamurka , Santu Ispirituwa ñugpata willaraiaskasina . Chipika , kasami niraiá :
Sión lumamanda warmikunata kasa willapuaichi : “ Kawaichi . Kamkunapa atun mandagmi samuku . Mana imapas iukagsinami samuku , sug burupi tiariska . Aparichidiru animalpa maltu wawa burupimi tiariska samuku ” .
Chi kachai tukuskakunaka , rispa , imasa Jesús niskasina ruragrirkakuna .
Burata wawandiwanta Jesuspagma aparkakuna . Chaiachigrispaka , burapa wasapi paikunapa katangakunata churarkakuna . Chasapika Jesús , tiarispa , rii kallarirka .
Chasa Jesús rikugta kawaspa , achka runakuna , paikuna kataraiaska katangakunata ñambi suiu mandachirkakuna . Sugkunaka , pangaiug sacha uchulla malkikunata kuchuspa , ñambi ñambi churarkakuna , pai ialingapa .
Nispaka Jesusta ñugpagkuna i paipa kati rinakug , kasa kaparispa nii kallarirkakuna : — Ñugpamanda taita Davidpa wambrami kangi . Kam iapa suma kagtami ninchi . Atun Taita Dius kachamuskami samukungi . Paipa iapa kuiaskami kangi . Taita Dius awa suma luarpi kagtapasmi ninchi : “ Kam , iapa sumami kangi ” .
Jesús chasa Jerusalenma chaiagriuraka , chipi kaugsagkuna , iapa achka runakuna katiraiagkunata kawaspa , mancharispa tapunakurka : — Chi runa , ¿ pisik ka ?
Katiraiagkunaka ainirkakuna : — Jesús suti Santu Ispirituwa rimagmi ka . Galilea alpa i Nazaret puiblumandami ka .
Chiuramanda Jesuska , Diuspa atun wasi ukuma iaikugrispaka , katugkunata i randinakugta chi ukupi kawarka . Chimanda , iapa rabiarispa , tukuikunata llugsichii kallarirka . Kulki trukagkunapa misakunata i paluma katugkunapa bankukunatapas bulachirka ,
kasa nispa : — Ñugpamanda librupi , kasami willaraiá : “ Nukapa wasi , Taita Diusta iuiarispa mañadirumi kangapa ka ” . “ Kamkunaka , sisai kaugsadirusinami ruranakungichi ” .
Jesús chi ukupi kagllapi , mana ñawi kawagkuna i mana purii pudigkuna paipagma kaillaiarkakuna . Chiura , paika ambirkakunata .
Iaia sasirdutikuna i Moisés ima niskata iachachig taitakuna , Jesús chasa mana imaurapas kawaskasina rurakuskata kawanakurka . Wambrakunapas , Diuspa atun wasi ukupi kaparispa ninakurka : Ñugpamanda taita Davidpa wambrami kangi . Kam iapa suma kagtami ninchi . Chasa uiaspaka , chi taitakuna , rabiarispa ,
Jesusta tapurkakuna : — Kaikuna ima kammanda kaparinakugta , ¿ manachu uiakungi ? Chiura , Jesuska ainirka : — Ari . ¿ Manachu ñugpamanda librupi kawarkangichi kasa willaraiagta ? Uchulla wawakunata chuchug wawakunawantami iachachirkangi , “ Tukuipi iapa suma atunmi kangi ” ningapa .
Chasa nispaka , paikunapagmanda anchurirka . Chi atun puiblumanda llugsispaka , Betania puibluma rispa , chipi pakarigrirka .
Chi tutata , Jerusalenma ikuti rinakuskapika , Jesusta iarkai apigsamurka .
Sug igus sachata ñambi kuchupi kawarka . Chi sachama chaiagriuraka , ñi ima mikui mana iukarka ; pangalla iukarka . Chiura , Jesuska nirka : — Kunauramanda , ñi imaurapas mana kai sacha mikui muiu tiarichu . Chasa nigllapi , chi sacha limpiumi chakirirka .
Chasa kawaspaka , katiraiagkuna iapa ujnarirkakuna , kasa tapuspa : — ¿ Imawasik chi sacha , chasa nigllapi chakirirka ?
Jesuska , paikunata ainirka : — Kasami nuka niikichita : kamkuna mana sug rigcha iuiaspalla nukamandalla iuiagpikunaka , imasami chi sacha tukurka : chimandapas masmi pudintrangichi . Kai lumata nintrangichi : “ Kaimanda anchurispa , atun kucha iaku ukuma sitarigrii ” ; kamkuna ima niskasinami tukugsamuntra .
Chasallata , nukamanda suma iuiarispa , tukui Taita Diusta mañagpikunaka , kamkuna ima mañaskasinami tukugsamuntra .
Chimandaka Jesús , Diuspa atun wasi ukuma ikuti iaikugrirka . Chipi iachachikuuraka , iaia sasirdutikuna i sug taitakunapas paipagma kaillaiarkakuna , kasa tapungapa : — ¿ Imapatak chasa ruraspa purikungi ? ¿ Pitak kamta kachamurka , atun tukuspa purikungapa ?
Jesuska ainirkakunata : — Nukapas , kamkunata tapusakichita . Kamkuna ainiwagpika , nukapas willasakichitami , pi nukata kachamuwaspa atuniachiwaska kagta .
¿ Pitak Juanta kacharka , baugtisangapa ? ¿ Taita Diuschu kachamurka ? Mana kagpika , ¿ runakunallachu kacharka ? Chiuraka , kikinpura rimarinakurka , kasa iuiarispa : — “ Taita Dius kachamuskami karka ” nigpika , paika ainingami : “ Nigpika , ¿ imapatak mana paita uiarkangichi ? ” .
“ Runakunalla kachamuskami karka ” mana nisunchi . Tukuikunami Juanmanda iuianakú : “ Santu Ispirituwa rimagmi karka ” . Paikunata chimandami manchai iukanchi .
Chasa rimanakuspa , Jesusta ainirkakuna : — Mana iachanchichu , Juanta pi kachamuska kagta . Chasa ainiura , Jesuska nirkakunata : — Chimandami nukapas mana willaikichita , pi kachamuwaska kagta , atun tukuspa kangapa .
Kasapasmi Jesús nirkakunata : — ¿ Imasatak kai parlu , kamkunata uiarintra ? Sug runa , iskai wambrakunasi iukarka . Chi runaka , atun wambrata kaiaspa , nirkasi : “ Rii chagrama . Ubas pallagrii ” .
— Paika ainirka : “ Mana munanichu ringapa ” . Chasa ainispapas , kipama allilla iuiarispa , maima kachakuskama rirkalla .
— Uchulla wambratapas , taita kaillaiaspa , chasallatasi nirka . Chiura ainirka : “ Ñami risa , taita ” . Chasa ainispapas , manimasi rirka .
Chasa parlaspaka , Jesús tapurkakunata : — Chi iskandikuna , ¿ maikantak taita imasa munakuskasina allilla rurarka ? — Atun wambra — ainirkakuna . Chasa ainiura , Jesuska nirkakunata : — Kasami nuka niikichita : mana judíu kaskakunamanda kulki chaskigkuna i karisapa warmikuna , kamkunapa ñugpami suma luarma iaikugringapa kankuna .
Juan Bautista samurkami , kamkunata imasa sumaglla kaugsaita iachachingapa . Kamkunakar , mana paita uiarkangichi . Kulki chaskigkuna i karisapa warmikunapas , pai rimakuskata suma iuiarispa , suma kaugsaiwami kallarirkakuna . Chasa kawaspapas , kamkunakar ñi ima manima .
— Sug iuiai apingasina parlutapas uiawaichi . Sug runa , achka ubas sacha malkikunasi paipa alpapi tarpurka . Chi alpa muiundi kincha saiachispa , ubas iaku surkudirupassi rurarka . Chasallata , awa kawitu saiachirka , tarpuskata kawanakungapa . Chasa ruraspaka , sug runakunata chi ubas sachakunata sakirka , almaspa , chaugpi chaugpi pallangapa . Chasa sakispaka , karu alpama rirka .
— Ña pallangapa chaiauraka , sug piunkunata chi almagkunapagma kacharka , paipa rasiunta chaskingapa .
Chi runakunaka , kachai tukuskakunata apispa , sugta makarkakuna ; sugta wañuchirkakuna ; ikuti sugtaka rumikunawa piarkakuna .
— Chiuramanda , ikuti ñugpamanda mas achka piunkunatasi kacharka . Chikunatapas chasallatasi mana alli rurarkakuna .
— Katimakar duiñuka , kikinpa wambratasi kacharka , kasa iuiarispa : “ Nukapa wambra kagmanda , mana imapas rurapuangakunachu ” .
— Nigpika chi almagkunaka , chi wambrata kawaspa , kikinpura rimarirkakuna , kasa nispa : “ Kawaichi . Kai alpa duiñupa wambrami samuku . Paitapas wañuchisunchi . Chasaka , nukanchipallami kai alpa tukunga ” .
— Chasa nispaka , paita apispa , chi alpamanda llugsichispa , wañuchirkakuna .
Chasa parlaspaka , Jesús tapurka : — Nigpi chi duiñuka , ¿ imatak chi runakunata ruragsamunga ?
Chiura ainirkakuna : — Chasa mana alli ruragkunata mana llakispallami wañuchingakunata . Nispaka , chi sachakunata ikuti sugkunatami almangapa sakinga . Mikui pallaura , paipa rasiunta allilla kuagkunatami sakinga .
Paikuna chasa ainiura , Jesuska nirka : — ¿ Manachu ñugpamanda librupi kasa willaraiaskata kawarkangichi ? Wasichigkuna wabutiska rumi , wasita charigmi tukugsamurka . Atun Taita Diusmi chasa rurarka . Nukanchi , iapa ujnarispami chasa ruraskata kawanakunchi .
Chimandami kasa niikichita : Taita Dius , kamkunata suma mandag kaskamanda anchuringapami ka . Sugkuna , pai imasa munaskasina alli ruragkunapagpimi suma mandag tukungapa ka . [
Kasapas . Maikan chi rumipi urmagkuna , piti pitimi tukungakuna . Chasallata , chi rumi awalla urmagpika , ñutumi tukungakuna . ]
Chasa parlukunata uiaspaka , iaia sasirdutikuna i fariseokuna iuiarirkakuna : “ Nukanchimandami chasa parluwa niku ” .
Chimanda , rabiarispa , Jesusta apichingapa munanakurka . Chasa munanakuspapas , achka runakuna chipi kagmanda , manchai apirkakunata . Tukuikunami iuianakurka : “ Jesús , Santu Ispirituwa rimagmi ka ” .
Jesuska , sug luarmanda mandaimanda ikuti iuiai apingasina suma parlarkakunata , kasa nispa :
— Sug atun mandag , paipa wambra kasarakuura , suma mikui mikungapa kaiarka .
Chi kasarai puncha ña chaiamuuraka , lutrinkunata kacharkasi , tukui kunbidaskakunata : “ Samui ” nigringapa . Chasa willagriura , kunbidaskakunaka nirkakunasi : “ Manima pudinichu ” .
— Chasa uiaspaka , chi mandagka ikuti sug lutrinkunata kacharkasi , kasa nispa : “ Kunbidaskakunata willagriichi : ‘ Tukui allichiskami ka . Maltu i wira wagra wañuchiskakuna i tukui mikui ianuskami tia ’ . Tukui samuchukuna , kasaragkunawa sugllapi mikungapa ” .
— Chasa ikuti willagrigpipas , chi kunbidaskakuna manimasi uiarkakuna . Sugka , paipa chagrama rirka . Sugka rirkasi , paipa katudirukunata katungapa .
Ikuti sugkunaka , piunkunata tandarispa , wañugtasi makarkakuna .
— Chasa uiaspaka , chi mandagka , rabiarispa , paipa suldadukunata kacharka , chi wañuchigkunata puchukangapa i paikunapa puibluta rupachingapa .
Nispaka , piunkunata nirkasi : “ Tukui mikui , ñami allichiska ka , kasaragkunawa sugllapi mikungapa . Nuka ñugpa kunbidaskakuna , mana alli iuiagkuna kaspa , mana samurkakuna .
Chimanda kamkuna , tukui ñambikunama riichi . Tukui ialinakuskata nigriichi samuchukuna , kasaragkunawa sugllapi mikungapa ” .
— Chiura piunkuna , tukui ñambikunama rispa , maituku ialinakuskata kasaragkunapa wasima pusarkakunata . Alli u mana alli runakuna , maituku taririskakunata tandachirkakuna . Chasaka , wasi ukupi jundachigrirkakunata .
— Ña chi mandagka , kunbidaskakunata kawangapa iaikuura , sug runaka suma katanga mañachiskata mana churariska kagta kawarka .
Paita kawaspaka , nirka : “ Kam waugki , ¿ imapatak nuka katanga mañachiskata mana churarispalla iaikurkangi ? ” . — Chi runa , ñi ima mana ainirka .
Chiura chi mandagka , piunkunata nirkasi : “ Kai runata apiichi . Chakita i makita wataichi . Nispaka , kanchama iana tutapi sitagriichi . Chipi , iapa llakispa , wakaspa , kiru mukuspami kangapa ka ” .
Chasa parlaspa , Jesuska nirka : — Achkakunami kaiaska kankuna . Agllaskakunaka , maillami kankuna .
Chasa uiaspa , fariseokunaka paipura rimanakugrirka , Jesús ima rimakuskata uiaspa , imapipas pandarigpika , justisiakunata willagringapa .
Nispaka , sug paipurakunata i mandag Herodeswa purigkunata Jesuspagma kacharkakuna , kasa sumaglla ningapa : — Iachachig taita , nukanchi iachanchimi , kam mana llullaspalla rimagta . Mana pitapas kawaspallami tukuikunata iwallla sutipa kaskata iachachingi , imasa Taita Dius munaskasina ruraspa kaugsangapakuna .
Chimandami tapugsamunchi : kam , ¿ imatak ningi ? ¿ Allillachu ka , Romamanda iaia mandagta nukanchi impuistu kuangapa ? ¿ Pagasunchichu u mana ?
Jesuska iacharka , mana allilla iuiaiwa chasa tapunakugta . Nispaka , nirkakunata : — Kamkuna sungu awalla iuiagkuna , ¿ imapatak munanakungichi pandachiwangapa ?
Impuistu kulki kuadiruta kawachiwaichi . Chiura , sug kulki apagrispa kuagrirkakuna .
Chita kawaspa , Jesuska tapurkakunata : — Kai kulkipi , ¿ pipa ñawitak kawariku ? ¿ Pimandatak willaska niraiá ?
— Romamanda iaia mandagmanda — ainirkakuna . Chasa ainiura , Jesuska nirkakunata : — Chasa kagpika , Romamanda iaia mandagpa kaskata paita kuaichi . Taita Diuspa kaskataka Taita Diusta kuaichi .
Chasa uiaspaka , iapa ujnarirkakuna . Nispaka , paita sakispa , anchurirkakunalla .
Chi punchallatata , sug saduseo suti runakuna Jesuspagma chaiagrirkakuna . Chi runakuna iachachidurmi kankuna , wañuskakuna mana mas kaugsaringapa kagta . Chaiagrispaka , Jesusta nirkakuna :
— Iachachig taita , Moiseska kasasi nirka . Sug kari kasaraspa , warmi manara wambrakuna iukagllapi wañugpika , sug waugkindisi iuká chi biudawa kasaranga ; chasaka , wañug waugkindipa kuinta wawakuna iukangapa .
— Nigpika , kanchis waugkindikunasi nukanchipa alpapi tiarka . Atun waugkindika , kasaraspa , warmi manara wawakuna iukagllapisi wañurka . Chiwanka , kipamanda waugkindisi chi sapalla kidaska warmiwa kasarai iukarka .
Chi waugkindipas , chasallata wañurka . Katimanda waugkinditapas chasallata pasarirka . Chasallatasi tukui kanchis waugkindikuna wañurkakuna .
Katimakar , chi warmipas wañurka .
Nigpika , wañuskakuna kaugsariuraka , ¿ pipatak chi warmika kanga , tukui chi kanchis waugkindikunawa kasadu kaspa ?
Jesuska ainirkakunata : — Kamkuna , ñugpamanda librupi willaraiaskata ñi Taita Diuspa iapa iachaita mana iuiai iukangichichu . Chimandami pandarispa iuianakungichi .
Wañuskakuna kaugsariskauramandaka , kari ñi warmi mana kasarangapa kankunachu . Imasa suma luarmanda anjilkunasinami kaugsangapa kankuna .
— Kasapas . ¿ Imapatak kamkuna ningichi : “ Wañuskakuna mana mas kaugsaringapa kankunachu ? ” . ¿ Manachu kasa willaraiaskata kawarkangichi ? “ Taita Dius nirka :
‘ Nukami kani Abrahampa , Isaakpa i Jakobpa Taita Dius ’ . ” Taita Dius mana kanchu wañuskakunapa . Kaugsagkunapami Taita Dius ka .
Jesús chasa iachachiskata uiaspaka , tukui chipi kagkuna iapa ujnarispa mancharirkakuna .
Jesús saduseokunata chasa ainiura , upalla uiarkakuna . Chasa iachaspa , sug fariseokunaka Jesuspagma tandarirkakuna .
Nispa sug paipura , Moisés ima niskata iachachig taita kaspa , Jesusta pandachingapa iuiaspa , tapurka :
— Iachachig taita , tukui mandaikunamanda , ¿ maikantak mas atun ka ?
Chiura , Jesuska ainirka : — “ Kamba atun Taita Diusta kuiangi kam kikinpa almawa , tukui animuwa i tukui iuiaikunawa ” .
Chi mandaimi tukuikunamanda mas atun ka .
— Kai katimandapasmi chi mandaisinallatata atun ka : “ Kam kikintasinami iukangi , tukui runakunatapas kuianga ” .
Moisés i Santu Ispirituwa rimagkuna tukui iachachiskakuna , chi iskandi mandaikunapimi willaraiá .
Chi fariseokuna chara tandariska kankama , Jesuska tapurkakunata :
— Taita Dius agllaska Cristomanda , ¿ imasatak kamkuna iuianakungichi ? ¿ Pipa wambrapa kati wambratak ka ? Chiura ainirkakuna : — Davidpa wambrapa kati wambra .
Chiura , Jesuska nirkakunata : — Chasa kagpika , ¿ imapatak kikin Davidka , Santu Ispirituwa kaspa , Cristomanda nirka : “ Nukapa iaia ” ? Kasa willaraiaskapimi David nirka :
Atun Taita Diusmi nukapa iaiata nirka : “ Nukapa alli ladu tiarii , nuka tukui kamta mana munagkunata apagrispa , kamba chaki sarudiru ukuma churankama ” .
Chasami David kikin , Cristomanda nirka : “ Nukapa iaia ” . Nigpika , ¿ imawantak Cristo , paipa wambrapa kati wambra kanga ?
Chiura , ñi pipas mana pudirkakuna , ñi ima rimaiwa Jesusta ainingapa . Chi punchamanda , ñi pipas mana animu iukarkakuna , paita imapas tapungapa .
Chiura Jesuska , paita katiraiagkunata i tukui chipi kagkunata rimarka ,
kasa nispa : — Moisés ima niskata iachachig taitakuna i fariseokuna ninkuna : “ Nukanchitami chaiaku , Moisés mandaraiaska imasa niraiaskata iachachingapa ” .
Chimandami kamkunata niikichita : paikuna tukui ima iachachiskata suma uiaspa rurangichi . Ikuti paikuna ima ruraskakunasinaka mana rurangichi . Paikuna suma iachachispapas , kikinkunaka sug rigchami rurankuna .
Iapa mana pudiringasina llasa aparichigsinami iachachinkuna , paikuna imasa niskasina ruraspa kaugsangapa . Chasa iachachispapas , pai kikinkunaka mana munankunachu , imasa iachachinakuskasina ruraspa kaugsangapa .
— Paikuna , allilla imapas rurankuna , “ Kawawachukuna ” iuiaspalla . Chasa paikuna , printipi i makipi ñugpamanda librupi willaraiaskata watarispami purinkuna , ianga kawachiringapaglla . Chasallata , sugkunamanda mas atun suma siñidurkuna katangama wataspami kawachiringapaglla purinkuna .
Maima kunbidagpi suma mikungapa kaiaura , ñugpa ladu tiaringapami munankuna . Tandaridiru wasikunapipas munankunami , atun taitakuna tiaridiru ñugpa ladu tiarigringapa .
Kallipi paikunawa tupanakuskapi munankunami , iapa suma kuiaiwa kumurispa , “ Puangi , iachachig taita ” ningapakunata .
— Kamkunaka mana sakiringichi , sugkuna , “ Iachachig taita ” nispa , kamkunata kuiangapa . Nukallami kamkunapa iachachig taita kani . Tukui kamkuna , waugkindimi kangichi .
Chasallata , kai alpapi ñi pitapas mana ningichi : “ Taita ” . Suglla Taitami iukangichi : suma luarpi kaugsag Taita Dius .
Mana munangichi , sugkuna kamkunata atuniachiska mandagkuna niraiangapa . Nukallami kani kamkunata kawaspa mandag Cristo .
Chimanda , kamkunata mas mandag tukungapa munagpika , kamkunapa lutrinsina tukuchu .
Maikanpas atuniachirispa iuiagta , Taita Diuska uchullaiachingapami ka . Ikuti maikanpas uchullaiaspa iuiaskataka , Taita Dius atuniachingapami ka .
— ¡ Ai , kam Moisés ima niskata iachachig taitakuna i fariseokuna , sungu awalla rimagkuna ! Suma luarpi iaikunakuskata arkanakugsinami kangichi . Kam kikinkuna mana munanakungichichu iaikungapa . Iaikungapa munanakugtapasmi arkanakugsina ruranakungichi . [
— ¡ Ai , kam Moisés ima niskata iachachig taitakuna i fariseokuna , sungu awalla rimagkuna ! Warmi sapalla kidaskakunata wasikunatami kichudur kangichi . Nispaka , kawachiringapagllami unai Taita Diusta rimanakudur kangichi . Chasa ruraskakunamandami sug luarpi sugkunamandapas mas llakiipi justisiai tukungapa kangichi . ]
— ¡ Ai , kam Moisés ima niskata iachachig taitakuna i fariseokuna , sungu awalla rimagkuna ! Kamkunami iapa munangichi , lamar iaku chimbaspa , karu alpakunapi purigrispa , suglla runallapas kamkunamanda tarigringapa . Chi runa , ña kamkunawa purikuspa , kamkunamandapas mas iapa jiru infirnumanda kukusinami tukungapa ka .
— ¡ Ai , kamkuna , mana ñawiiug sugkunata pusanakugsinami niraiangichi ! Kasami iachachidur kangichi : “ Maikanpas nichu : ‘ Diuspa atun wasi kawawakumi ; kasami rurasa ’ ; chika mana balinchu . Ikuti , ‘ Diuspa atun wasi ukupi kuri tiaska kawawakumi ’ nigpika , chikar balinmi ” ningichi .
¡ Mana ñawiiug upakunasinami kangichi ! ¿ Maikantak mas bali niraiá : kuri u Diuspa atun wasi ? Chi wasi ukupi tiaskamandami chi kuri Diuspalla tukugsamuska niraiá .
— Kasapasmi iachachidur kangichi : “ Maikanpas nichu : ‘ Altarmi kawawaku ; kasami rurasa ’ ; chika mana balinchu . Ikuti , ‘ Altarpi churaska kamarikumi kawawaku ’ nigpika , chikar balinmi ” ningichi .
¡ Mana ñawiiugkunasinami kangichi ! ¿ Maikantak mas bali niraiá : kamariku u altar ? Altarpi churaskamandami Taita Diusta kawachiska kamariku niraiá .
Nigpika , maikanpas : “ Altarmi kawawaku ” nigpika , tukui ima altarpi churaskakunapasmi kawaku .
Maikanpas : “ Diuspa atun wasimi kawawaku ” nigpika , Taita Dius chipi kaugsakuskapasmi kawaku .
Maikanpas : “ Suma luarmi kawawaku ” nigpika , Taita Diuspa mandadiru , kikin chipi tiakugpasmi kawaku .
— ¡ Ai , kam Moisés ima niskata iachachig taitakuna i fariseokuna , sungu awalla rimagkuna ! Minta , anis i kuminu suti iuiukuna pallaskakunamanda chungapika , sugllami Taita Diusta karangichi . Chasa karaspapas , kam kikinkuna kungariskami kangichi , sugkunamanda mas atun mandaikunata rurangapa , kasa : sugkunata imasa chaiaskasina allilla ruraspa , sugkunamanda llakirispa , Taita Diusta suma iuiaspa kaugsangapa . Chunga pallaskamanda sug karangapa mana sakispalla , iukangichimi chi sug atun mandaikunatapas allilla ruraspa kaugsangakuna .
Kamkuna mana ñawiiug , sugkunata pusanakugsinami niraiangichi . Upianakuskapi sug kukitu tiaskata anchuchigsinami rurangichi . Ikuti sug wagrataka tragagsinami rurangichi .
— ¡ Ai , kam Moisés ima niskata iachachig taitakuna i fariseokuna , sungu awalla rimagkuna ! Kuashag i platuta awallallami maillangichi . Ikuti kamkunapa iuiai ukumaka , sugkunapata iapa munarispa i sisarispa kaugsagkunami kangichi .
Kam fariseokuna mana ñawiiug , sugkunata pusanakugsinami niraiangichi . Ñugpa , kamkunapa jiru iuiaikunata maillagsina ruraichi . Chasa ruraspaka , tukui maillaskasinami tukunkangichi .
— ¡ Ai , kam Moisés ima niskata iachachig taitakuna i fariseokuna , sungu awalla rimagkuna ! Wañuska pambaraiaska bubidata iuraiachiskasinallami kangichi . Awalla , chi iuraiachiska bubidakuna sumami kawarinkuna . Ikuti chi ukumaka , wañuska ismuska tullukuna tukui millai jiru asnakunami jundaraiá .
Kamkunapas , chasasinami kangichi . Runakunapa ñawipi , suma alli iuiai iukag runakunasinami kawaringichi . Ikuti kamkunapa iuiai ukumaka , tukui mana alli jiru iuiaikuna jundami kangichi .
— ¡ Ai , kam Moisés ima niskata iachachig taitakuna i fariseokuna , sungu awalla rimagkuna ! Ñugpamanda Santu Ispirituwa rimagkunamanda iuiarispa , suma atun bubidakuna ruraspami kangichi . Chasallata , ñugpamanda alli ruraspa kaugsag runakuna pambaraiaskata sumaiachispami kangichi ,
kasa nispa : “ Nukanchipa ñugpamanda taitakunawa nukanchi kaugsangapa chaiagpika , manami chi Santu Ispirituwa rimagkunata wañuchingapa sakinchi ” .
Chasa nispaka , kam kikinkunami willarinakungichi , chi Santu Ispirituwa rimagkunata wañuchigkunapa wambrakuna kagta .
Nigpika , kamkunapa ñugpamanda taitakuna imasa kallariskata , chi iuiaillawanta puchukaichi .
— ¡ Kulibrakunasina , mana alli runakunami kangichi ! ¿ Imasatak kispiringapa kangichi , diltudupa ninama sitai tukungapa ?
Chimandami Santu Ispirituwa rimagkunata , suma iachakunata i iachachigkunata nuka kachamungapa kaikichita . Chi kachamui tukuskakunata , maikankunataka wañuchingapami kangichi . Sugkunataka kruspi warkuchispami wañuchingapa kangichi . Ikuti sugkunataka kamkuna tandaridiru wasikunapi asutispa kangapa kangichi . Sugkunataka sug puibluma sug puibluma mitikuchispami kangapa kangichi .
Chimanda , kai alpapi tukui allilla ruraspa kaugsanakuska wañuchii tukuskakunamanda , kam kikinkunami iapa achka llakii iukangapa kangichi . Ari , Abel suti alli runa musuglla wañuchii tukuskauramandata , sugka , Berekiaspa wambra Zakarías suti , Taita Diuswa iuiaridiru uku i altarwa chaugpipi wañuchii tukuskaurakama , maituku wañuchii tukuskakunamandapasmi iapa achka llakii iukangapa kangichi .
Kasami nuka niikichita : kuna punchakunamanda runakuna , tukuikunamandami chasa llakii iukangapa kangichi .
— ¡ Ai , Jerusalén , Jerusalenmanda runakuna ! Kamkuna , Santu Ispirituwa rimagkunata wañuchigmi kangichi . Kamkunapagma kachamuska runakunatami rumiwa piaspa wañuchingichi . Imasami atawalpa , paipa pullitukunata kunuchingapa kaiaspa ugllarí : chasallatami nukapas , achka biaji kaiaspa , tandachingapa munanakurkaikichita . Chasa munakugpipas , kamkunaka mana nukata munawarkangichichu .
Chimandami kamkunapa wasikuna , sitaska tukugsamungapa kankuna .
Kasami niikichita : kunauramanda mana kawawangapa kangichichu , imaura kamkuna kasa niwankama : Atun Taita Dius kachamuskami samukungi . Paipa iapa kuiaskami kam kangi .
Diuspa atun wasi ukumanda Jesús llugsispa rikuuraka , paita katiraiagkuna kaillaiarkakuna , chi wasi imasa suma kaskata kawachingapa .
Jesuska ainirkakunata : — Kai kantiaska rumikunawa saiachiska suma wasimanda , kasami nuka willaikichita : chi tukui piachiska rumikuna , ñi sug mana sakingapa kankunachu . Tukuitami urmachispa puchukangapa kankuna .
Olivos lumapi chaiagrispa tiarigriuraka , Jesusta katiraiagkunalla , kaillaiaspa , tapurkakuna : — Nukanchita willai : ¿ imauratak chasa pasaringa ? Kam ikuti samungapa puncha i kai alpa puchukaringapa puncha chaiangapa kaura , ¿ imawatak chi pasaringapa kaskata kawachinkangi ?
Chiura , Jesuska ainirkakunata : — ¡ Ujalallapas maikan , kamkunata llullachispa pandachichukuna !
Achkakunami , nukasina tukuspa , samungapa kankuna , kasa nispa : “ Nukami Taita Dius agllaska Cristo kani ” . Chasa rimanakuskawaka achka runakunatami llullachingapa kankuna .
— Tukuimami mana llakispalla wañuchinakugta iacharingapa ka ; kamkuna mana mancharinakungichi . Chasami pasaringapa ka . Nigpipas , kai alpa puchukarii puncha manara chaiamuska niraianchu .
Ñugpami sug mandag alpanigmandakunawa sugnigmandakunawa wañuchinakui tiangapa ka . Iapa iarkaimi tiangapa ka . Sugnigmanda sugnigmandami alpa kuiurispa chapurispa ringapa ka .
Chi llakiikuna pasariska , chara kallariillami kangapa ka .
— Chi punchakuna , kamkunata apispa , mandagkunatami apangakuna . Kamkunata iapa llakichispa nanachispami wañuchingakuna . Tukui alpamanda runakunami kamkunawa rabiaringakuna , kamkuna nukawa kagmanda .
— Chi punchakuna , achkakunami sakingapa kankuna , Taita Diusta iuiaringapa . Chikunaka , parijumami piñachirinakuspalla , apichinakuspa , mandagkunapagma apanakungapa kankuna .
Achka llullachigkunami kawarigsamungapa kankuna , kasa nispa : “ Nukami Santu Ispirituwa rimag kani ” . Chasa rimaskakunawaka achka runakunatami llullachingapa kankuna .
Iapa achka mana alli ruragkunami mirangapa kankuna . Chiwanka , achkakunami sakingapa kankuna , pai kikinpura kuianakuspa kaugsangapa .
Chasa kagpipas , wañunkama nukallawa iuiarispa kagkunami kispiringapa kankuna .
— Diuspa suma mandaimanda Alli Willaita , kai alpapi tukui kaugsanakuskata willaurami kai alpa puchukarii puncha kangapa ka .
— Ñugpamanda Santu Ispirituwa rimag , Daniel suti , kasami willarka : iapa jiru mana kawangasinami rurangapa kankuna . Sug ianga diussina rigchata Taita Diuspa tukuikunamanda mas alli ukupimi saiachingapa kankuna . Chitaka , kamkuna kawangapami kangichi . ( Chasa willaraiaskata allilla iuiaiwa iuiarispa kawangichi . )
Chasa kawaspaka , Judea alpapi kaugsanakug , sachukuma mitikuchukuna .
Maikanpas wasi truja awapi kagkuna , mana uraikunakuchu , ukuma iaikuspa , imakuna apangapa . Imasa kaskasinalla mitikuchukuna .
Chasallata maikanpas chagrapi kagkuna , mana wasima kutichukuna , katanga u imapas tandachingapa .
¡ Ai , maikan warmijimkuna , chi punchakuna wigsawa ungug u uchulla markaska kagkuna !
Taita Diusta mañangichi , mana chaiachu , tamia puncha u warda puncha mitikui tiangapa .
— Chi punchakuna , askurinti iapa llakiimi tiangapa ka . Taita Dius kai alpa wiñachiskauramandata kunankama , chasa llakiika mana tiaska kanchu . Chasallataka , kunauramanda mana ikuti chasa tiangapa kanchu .
Taita Dius chi llakii punchakunata mana pisiachigpika , ñi pipas manachar kispirintra . Pai agllaska runakunata iapa kuiaspami chi punchakunata pisiachingapa ka .
— Chiurakuna , kamkunata ninakungami : “ Uiamuichi . Taita Dius agllaska Cristo , kaipimi ka ” u “ Chipimi ka ” . Chasa ninakugpipas , kamkuna mana uiangichi .
Chi punchakuna , iapa llullachigkunami kawarigsamungapa kankuna , kasa nispa : “ Nukami Cristo kani ” u “ Nukami Santu Ispirituwa rimag kani ” . Chi runakunaka , mana imaurapas kawaskasina i iapa ujnaringasinami kawachingapa kankuna . Chasa kawachiskawaka Taita Dius agllaskakunatapasmi ñalla llullachingapa kankuna .
Manara chasa tukungapa chaiagpitami allilla willaikichita .
— “ Uiamuichi . Cristo , chusa sitaska alpapimi ka ” nigpipas , kamkuna mana chima ringichi . “ Uiamuichi . Kai wasi ukupimi ka ” nigpipas , mana uiangichi .
Imasami rilampa , indi llugsidirunigmanda punchaiachigsamuspa , indi chingaridirupi punchaiachí : chasallatami kai Runa Tukuska , kutimuspa , kawarigsamungapa ka .
Imasami , pipas mana willagpi , gallinasukuna wañuska kaskama tandarinkuna : chasami , nuka samuura , tukugsamungapa ka .
— Chi iapa llakii punchakuna ialigllapika , indimi amsaiangapa ka ; killapas , manami punchaiachingapa ka ; istrillakuna , awamandami urmangapa kankuna ; kai alpamanda awa ladu tiaskakunapasmi kuiuchii tukungapa kankuna .
Chiura kai Runa Tukuskapa siñalka , awa puiukunapimi kawarigsamungapa ka . Chasa kawaspaka , kai alpapi tukui runakuna ajaimi wakangapa kankuna . Kai Runa Tukuska samugtami kawawangapa kankuna . Nukapa tukui iapa suma iachaiwa awa puiu ukupimi samungapa kani .
Samuspaka , nukapa anjilkunatami kachasa . Paikunaka , bututusinawa sinchi uiachispa , tukui chusku kuchunigmandami nuka agllaska runakunata tandachipuangapa kankuna .
— Kai iuiai apingasina suma rimaiwa iachaikuichi . Imasami igus sacha malkikuna wiñaspa , pangakuna ña susuriura , kamkuna kawaspa , ningichi : “ Ñami alli punchakuna chaiamuku ” :
chasallata kamkuna , tukui chasa pasarinakuskata kawaspaka , ñami iachankangichi , nuka ña chaiamukugta .
— Kasami nuka niikichita : manara tukui kunaura kaugsagkuna wañugpimi tukui chasa tukugsamungapa ka .
Sug luar i kai alpa luar puchukarigpipas , nuka ima niskaka mana ialingapa kanchu .
— Ima puncha ima ura chasa tukugsamungapa kagta , mana pipas iachanchichu . Ñi suma luarmanda anjilkuna ñi Diuspa wambrapas mana iachanchu . Nukapa Taitallami iachá .
— Imasami , Noé kaugsakuura , mana iuianakuskasina tukugsamurka : chasallatami kai Runa Tukuska kawarigsamungapa puncha tukungapa ka .
Noé kaugsakuska punchakunaka , manara atun iakuwa puchukai tukunkama , sumaglla mikuspa , upiaspa , kasaraspami kaugsanakurka , Noé ruraska atun barkupi iaikunkama .
Paikuna kungaska kaugsanakuurami , chi atun tamia tukugsamuspa , tukuikunata puchukagsamurkakunata . Chasallatami kai Runa Tukuska kawarigsamungapa puncha tukugsamungapa ka .
— Chiura , iskai runakuna chagrukupi purinakuskata , sugtaka apangami ; sugtaka sakingami .
Chasallata , iskai warmikuna sugllapi kutanakuskata , sugtaka apangami ; sugtaka sakingami .
— Chimanda , iuiaipilla kangichi . Kamkuna mana iachangichichu , ima ura kamkunapa iaia samungapa kagta .
— Kasa iachaichi : wasi duiñu iachantra , ima ura sisai samungapa kagta . Iachaspaka , mana puñurispallachar rigcharaiantra , paipa wasipi mana sisai iaikungapa .
Chasallata kamkunapas , allichiriskasina suianakungichi . Kamkuna mana iuianakuurami kai Runa Tukuska chaiamungapa ka .
— Maikan tukuipi alli rurag piun kagtami paipa patrun sakirka , ima wasipi kawapungapa , sug piunkunata mikui karaspa , pai kikin chaiamunkama .
Patrun ikuti chaiagsamuspa , imasa niskasina allilla rurakugta kawaspaka , chi piunta sumagllami “ Pai Siñur ” nispa , kuiangapa ka .
Chimandami paita maituku ima iukaskatapas mingaspa sakingapa ka .
— Ikuti chi piun , mana allilla iuiarispalla nintra : “ Nukapa patrun mana utka chaiamungapa ka ” .
Chasa nispaka , sug piunkunata makai kallarintra . Kikinka , sug machangichukunawa sugllapi mikuspa upiaspa kantra .
Chi piun kungaska mana iuiakuurami patrunka , chaiamuspa , shachigsamungapa ka .
Chasa shachigsamuspaka , paita sinchimi asutingapa ka . Nispaka kachangami , sungu awalla rimanakugwa justisiai tukungapa . Chipika , iapa llakispa , wakaspa , kiru mukuspami kangapa kankuna .
Jesús , suma luarmanda mandaimanda kasa nirka : — Sug tuta chunga sipaskuna , michun sindi charirispasi rirkakuna , kusa tukungapa kaskata tupangapa .
Chi sipaskunaka , pichkaka , allilla iuiarispa kagkuna ; ikuti sug pichkaka , mana allilla iuiarispa kagkuna .
Mana allilla iuiarispa kagkunaka , mana kirusin aparkakuna , tallispa sindilla iukangapa .
Ikuti allilla iuiarispa kagkunakar , kirusinsi aparkakuna , tallingapa .
Kusa tukungapa kag , mana utka chaiamurka . Chiwanka , tukuikuna puñurirkakuna .
— Chaugpi tutaka , kapariisi uiarirkakunata : “ Uiamuichi . Kusa tukungapa kag , ñami samuku . Tukuikuna tupagrisunchi ” .
— Chiura tukui sipaskuna , atarispa , allichirirkakuna , atun sindi michun rurangapa .
Chiurallatata mana allilla iuiarispa kagkuna , sugkunata nirkakuna : “ Nukanchipa michun sindi , ñami wañuku . Kamkunapa kirusinta karawaichi ” .
— Allilla iuiarispa kagkunaka ainirkakuna : “ Manima . Tukuikunamanda mana pagtangachu . Katugkunapagpi randigriichi ” .
— Chi mana allilla iuiarispa kagkuna kirusin randingapa rinkamaka , kusa tukungapa kag ña chaiamurka . Chiura chi allichiriska suianakug sipaskunaka , kasaragkunawa iaikurkakuna , sumaglla mikungapa . Iaikuspaka , punguta wichkarkakuna .
— Kipamaka , chi sug sipaskunapas chaiagsamurkakuna . Nispaka , kaparii kallarirkakuna : “ Taita turi , taita turi , pungu paskapuai ” .
— Paika , ukunigmandalla ainirkakunata : “ Kasami nuka niikichita : kamkunata mana rigsiikichitachu ” .
Chasa parlaspa , Jesuska nirkakunata : — Kamkunapas , allichiriskasinalla suiangichi . Mana iachangichichu , nuka ima puncha , masa ura chaiamungapa kagta .
Sug iuiai apingasina , Jesús suma parlarka , kasa nispa : — Sug patrun , sugsinama ringapa kaspaka , lutrinkunata kaiaspa , paipa kulkikunata mingarka .
Paikuna imasa pudingasina kawaspami mingarka . Sug runata pichka kuri kulkisi mingarka ; sugtaka iskai ; ikuti sugtaka suglla . Chasa paikunata mingaspaka , sugsinama rirka .
— Chi pichka chaskig runaka , chiuralla rispa , randispa katuspa , sug pichka massi mirachirka .
Iskai chaskig runapas , sug iskai massi mirachirka .
Ikuti suglla chaskig runaka , alpapisi pusu utkuspa , patrunpa kulkita pambarka .
— Ña unaipika , chi lutrinkunapa patrunka kutimurka . Nispaka , paikunata kaiarka tapungapa , masa kulkimi mirachiska tiapunkunata .
Chiura pichka chaskig runaka , chaiamuspa , sug pichka iapawa apamuspa , nirka : “ Taita waugki , kamta pichka kuri kulkimi chaskirkaiki . Sug pichka masmi mirachirkani ” .
— Chiura , chi patrunka ainirka : “ Kam , iapa allimi kangi . Allillami rurarkangi . Chasa maillallawa mirachigmanda , kunauramanda achkami mingasaki . Iaikui ukuma , nukawa sumaglla kangapa ” .
— Iskai chaskig runapas , chaiamuspa , sug iskai iapawa apamuspa , nirka : “ Taita waugki , kamta iskai kuri kulkimi chaskirkaiki . Sug iskai masmi mirachirkani ” .
— Chiura , chi patrunka ainirka : “ Kam , iapa allimi kangi . Allillami rurarkangi . Chasa maillallawa mirachigmanda , kunauramanda achkami mingasaki . Iaikui ukuma , nukawa sumaglla kangapa ” .
— Chi suglla chaskig runaka , chaiamuspa , nirka : “ Taita waugki , nuka iachanimi , kam sinchi sungu iukagta ; kam maipi mana tarpuskapi pallangapa munagta , maipi mana similla sitaskapi tandachingapa munagta .
Chasa iachaspaka , iapami manchai apiwarka . Chimandami kamba kulkita alpa ukuma pambarkani . Chiká . Kaipimi tiapungi ” .
— Chasa uiaspaka , chi patrunka nirka : “ Kam , mana alli iuiaiiug , iapa killa wangu lutrinmi kangi . Kam allillami iacharkangi , nuka maipi mana tarpuskapi palladur kagta , maipi mana similla sitaskapi tandachidur kagta .
Chasa iachaspaka , ¿ imapatak nukapa kulki mirangapa , mana bankupi mingapuarkangi ; chasaka , nuka kutimuura , iapawa kuawangapa ? ” .
— Chasa rimaspaka , chipi kagkunata nirka : “ Kai runata kulki kichuspa , chi chunga iukagta kuaichi ” .
Maikan iapa achka iukagta masmi karangapa ka , puchugta . Ikuti maikan mailla iukaskataka tukuimi kichungapa ka .
Kai ñi imapapas mana balig lutrintaka iana tuta kanchapisina ninama sitagriichi . Chipika , iapa llakispa , wakaspa , kiru mukuspami kangapa ka .
Kasapasmi Jesús nirka : — Kai Runa Tukuska suma atuniachiska samuura , tukui anjilkunami paiwa samungapa kankuna . Paipa suma atun mandadirupimi tiarigsamungapa ka .
Chiura , tukuinigmanda runakunami paipa ñugpa ladu chaiachii tukungapa kankuna . — Chasa chaiachiska kauraka , allilla ruraspa kagkunata i mana allilla ruraspa kagkunata iskaimami saiachingapa ka ; imasami ubija i kabrakunata kawag , iskaima churá : chasa .
Allilla ruraspa kagkunata alli ladumi saiachingapa ka . Mana allilla ruraspa kagkunataka lluki ladumi saiachingapa ka .
— Nispaka chi atun mandagka , paipa alli ladu kaskakunata ningapami ka : “ Nukapa Taitapa iapa kuiaskakuna , samuichi , nukawa mandangapa . Kamkuna chasa mandangapaka , alpa tukuskauramandatami allichiska kapurkangichita .
Kamkunaka , nuka iarkaiwa kaura , mikuimi karawarkangichi . Nuka iakunaiwa kaura , upiangapami karawarkangichi . Nuka ñambipi ialispa purikuura , kamkunapa wasimami kaiawarkangichi .
Nuka mana katangawa kaura , kamkunami churachiwarkangichi . Nuka ungug kaura , kawawangapami rirkangichi . Chasallata , karsilpi kaura , chaiawagrirkangichimi ” .
— Chiura , chi allilla ruraspa kagkuna tapungapami kankuna : “ Taitiku , ¿ imauratak , kam iarkaiwa kaskata kawaspa , mikui kararkanchi ? ¿ Imauratak , kam iakunaiwa kaskata kawaspa , upiangapa kararkanchi ?
¿ Imauratak , kam ñambipi ialispa purikuskata kawaspa , kaiarkanchi ? ¿ Imauratak , kam mana katangawa kaskata kawaspa , churachirkanchi ?
¿ Imauratak kam ungug u karsilpi kaskata chaiangapa rirkanchi ? ” .
— Paikuna chasa tapuura , chi atun mandag ainingapami ka : “ Kasami nuka niikichita : kai nukapa uchulla waugkikunata kamkuna chasa ruraskaka , nukata rurawagsinami rurarkangichi ” .
— Chasa nispaka , paipa lluki ladu kaskakunataka kasami ningapa ka : “ Kamkuna maldisiskakuna , nukapa ñawimanda anchuriichi . Mana wañudiru ninama rupangapa riichi , iaia kukuta i paipa anjilkunata rupachingapa kaskama .
Kamkunaka , nuka iarkaiwa kaura , mana mikui karawarkangichichu . Iakunaiwa kaura , mana upiangapa karawarkangichichu .
Ñambipi ialispa purikuura , mana wasima kaiawarkangichichu . Mana katangawa kaura , ñi ima mana churachiwarkangichichu . Ungug u karsilpi kaura , mana chaiawangapa rirkangichichu ” .
— Chiura tapungapami kankuna : “ Taitiku , ¿ imauratak kam iarkaiwa u iakunaiwa kaskata , ñambipi purikuskata u mana katangawa u ungug u karsilpi kaskata kawaspapas , mana ñi imapas rurarkanchi ? ” .
— Paikuna chasa tapuura , ainingapami ka : “ Kasami nuka niikichita : kai uchulla waugkikunata imaura mana ñi imapas ruraskaka , nukata rurawagsinami mana ñi imapas rurarkangichi ” .
— Chi mana allilla ruraspa kagkuna , diltudupa llakii kaskamami ringapa kankuna . Allilla ruraspa kagkunakar , suma luar mana puchukaridiru kaugsai tiaskamami ringapa kankuna .
Chi tukui ima rimaskata puchukaspaka , Jesús , paita katiraiagkunata nirka :
— Kasami kamkuna iachangichi : paskua atun punchapa iskai punchallami pisiku . Chi punchami kai Runa Tukuska apii tukungapa ka , kruspi wañuchii tukungapa .
Chi punchallatata , iaia sasirdutikuna i sug judíu taitakuna tandarirkakuna Kaifás suti iaia sasirdutipa atun wasipi .
Chipika , paipura rimarinakurka , Jesusta pakalla apispa wañuchingapa .
Iuiarispa ninakurka : — Kai atun punchakunaka , mana paita apichisunchi . Apichigpika , tukui runakuna , iachaspaka , nukanchiwami rabiaringakuna .
Jesús , Betania puiblupimi karka , Simón suti runapa wasipi . Chi Simón , aicha ismui unguiwa ñugpata karka .
Jesús mikuspa tiakuuraka , sug warmi kaillaiarka . Chi warmi , suma asna asiti iapa bali kulkiwa randispa , marmul rumi butillapi apaspami kaillaiarka . Nispaka , Jesuspa umapimi asitita tallirka .
Paita katiraiagkuna , chasa kawaspaka , rabiarispa , kasami kikinpura ninakurka : — ¿ Imapatak ianga tallí ?
Chi asitita achka kulkimanda katuspa , mana ñi imapas iukaskakunata chi kulkikunata karangapami chaiakurka .
Jesuska , chasa uiaspa , nirkakunata : — ¿ Imapatak kai warmita ninakungichi , mana allilla ruragta ? Paika allillami rurawarka .
Ñi ima mana iukagkunata imaurapasmi iukangapa kangichi . Ikuti nukataka sug ratullami kawawanakungichi .
Kai warmi suma asitiwa talliwaskaka niraianmi , nukapa kuirpu wañuskata pambangapa ña allichiska sakigsina .
Kasami nuka niikichita : tukui alpapi , maipipas nukamanda Alli Willaita willaskapi , kai warmi ima rurawaskatapas parlangapami kankuna , paimanda mana kungarispalla .
Nigpika chunga iskai Jesús agllaskakunamanda Judas Iskariote sutika , iaia sasirdutikunapagma rispa ,
tapurkakunata : — Nuka kamkunata Jesusta apichigpika , ¿ maituku kulkitak karawantrangichi ? Chiura , paikuna ainirkakuna : — Kimsa chunga kulkimi kamta karasunchi .
Chasa kulki chaskispaka , Judas maskai kallarirka , imasa Jesusta apichingapa .
Tanda mana libadurawa mikudiru atun punchakuna kallariura , chi punchaka Jesusta katiraiagkuna , kaillaiaspa , tapurkakuna : — Paskua punchapa mikui kam mikungapa , ¿ maipitak munangi , nukanchi allichigringapa ?
Chiura , Jesuska ainirka : — Riichi Jerusalén puibluma , kasa suti runapa wasima . Paita nigriichi : “ Nukanchita iachachig taitami kachamú , kamta ningapa : ‘ Nukapa puncha , ñami chaiamuku . Nuka munakunimi , kamba wasipi katiraiawagkunawa paskua mikungapa ’ . ”
Chasa uiaspa chi katiraiagkuna , imasa Jesús niskasina ruragrispaka , allichirkakuna , paskua mikungapa .
Ña tutaiauraka , Jesús paipa chunga iskai agllaska runakunawanta tiarigrirka .
Tukuikuna mikuspa tianakuura , Jesuska nirkakunata : — Kasami nuka niikichita : kamkunapuramanda , sugmi apichiwangapa ka .
Chasa uiaspa , iapa llakirirkakuna . Nispaka tukuikuna , sug suglla tapui kallarirkakuna : — Taita waugki , ¿ nukachu apichingapa kaiki ?
Jesuska ainirkakunata : — Kai platupi nukawa maki churagpurami apichiwangapa ka .
Imasami ñugpamandata willaraiá : chasallatami kai Runa Tukuskata pasariwangapa ka . Chasa kagpipas , ¡ ai , chi runa apichiwag ! Chasapaka , chi runa mana tiagsamunmi .
Chasa uiaspaka , Judas Jesusta apichingapa kagka tapurka : — Iachachig taita , ¿ nukachu apichingapa kaiki ? Chiura , Jesuska ainirka : — Ari , kammi kangi .
Chara mikunakunkama Jesús , tandata makipi charirispa , “ Pai Siñur ” Taita Diusta nirka . Tandata pitichispa , katiraiagkunata kuaspa , kasami nirka : — Chaskiwaichi , mikungichi . Kai , nukapa kuirpumi ka .
Nispaka , sug binu kupata makipi charirispa , “ Pai Siñur ” Taita Diusta nispa , paikunata kuaspa , kasami nirka : — Tukuikuna upiaichi .
Kai , nukapa iawarmi ka , Taita Diuswa i runakunawa ikuti pasinsiachirispa sumaglla tukungapa . Achkakunamandami chi iawar llugsispa , icharingapa ka , pandariikunata pasinsiangapa .
Kasami niikichita : kai ubas iaku mana mas upiangapa kanichu , imaura nuka Taitapa suma mandai puncha chaiankama . Chi punchami musu binuta ikuti kamkunawa upiangapa kani .
Mikuskauramanda , kantaspaka , Olivos lumama rirkakuna .
Chipi , Jesuska nirkakunata : — Kasami ñugpamanda librupi willaraiá : “ Ubija kawagtami wañuchisa . Chiura paipa ubijakuna , kasama chasamami mitikungapa kankuna ” . Chasallatami kamkuna , kai tuta nukata mana rigsiwagsina sakiwaspa , mitikungapa kangichi .
Nuka , wañuspa kaugsarispaka , Galilea alpapimi ñugpa kagrisa . Chipimi kawarisakichita .
Chiura , Pedroka nirka : — Kamta tukuikuna sakigpipas , nukakar ñi imaurapas mana sakingapa kaikichu .
Jesuska nirka : — Kasami nuka niiki : kai tuta , gallu manara kantagpimi kamka kimsa biaji nukamanda ningapa kangi : “ Paita mana rigsinichu ” .
Pedroka ainirka : — Kamwa wañungapa chaiawagpipas , ñi imaurapas mana chasa ningapa kanichu . Tukui Jesusta katiraiagkuna , chasallata nirkakuna .
Jetsemaní suti wirtapi chaiagrispaka , Jesuska katiraiagkunata nirka : — Kaillapi tianakuichi , nuka chi ladu Taita Diusta mañaspa rimagrinkama .
Chasa nispa , Pedrota i Zebedeopa iskai wambrakunata pusaspa , mas karuajma rirka . Chipika , llakii irkiaimi tukurka .
Nispaka , chi kimsandikunata nirka : — Nukata iapa llakii wañungasinami iuiachiwaku . Kamkuna , kaillapi suiawaichi , nukasina mana puñurispalla .
Chasa nispaka , mas ñugpasinama rispa , alpama tupagta kumurispa , Taita Diusta mañai kallarirka , kasa nispa : — Nukapa Taitiku , pudirigpika , kai iapa llakiita anchuchiwai . Nuka chasa munakugpipas , nuka imasa munaskasina mana tukuchu . Kam imasa munaskasina rurai .
Chasa nispa , chi kimsandikunapagma kutispaka , puñunakuskata tarigrispa , Pedrota nirka : — ¿ Manachu ñi sug ratullapas nukawa rigcharaiangapa pudirkangichi ?
Mana puñurispalla , Taita Diusta mañanakuichi , tukui mana allilla ruraikuna kamkunata mana chaiachu . Sungupi allilla rurangapa munanakuspapas , kuirpupika iapa sambami kangichi . Chiwami mana pudingichi , allilla rurangapa .
Chasa nispaka , ikuti rispa , Taita Diusta mañarka , kasa nispa : — Taitiku , kai iapa llakiita mana anchuchiwai pudiringapa kagpika , kam imasa munaskasina rurai .
Sug ratuma ikuti paikunapagma kutiura , puñunakuskata tarigrirka . Paikunapa ñawi , dipuñui wañunakurka .
Chasa kawaspaka , paikunata sakispa , Taita Diusta imasami ñugpata mañakurka : chasallatami kimsama mañarka .
Nispaka , ikuti paikunapagma kutispa , nirka : — Kunaura samariichi , puñuichi . Nukapa ura chaiarkami . Kai Runa Tukuska , mana allilla rurag runakunapa makipimi ña urmarka .
Atariichi . Akushi . Apichiwag runa , ñami kaillaiamuku .
Jesús chasa rimakugllapi , Judaska chipi chaiagrirka . Chi runa , Jesuspa chunga iskai agllaskakunamandami karka . Chi runawaka iapa achkakunami chaiagrirkakuna , ispada i garutikuna charispa . Paikunaka , iaia sasirdutikuna i sug judíu taitakuna kachaskakunami karkakuna .
Chi Judas , manara rispalla , willaska karka , kasa nispa : “ Maikanta nuka muchasa ; chimi ka . Chita apingichi ” .
Imasa niskasina chaiagringallawa , Jesuspagma kaillaiaspa , nirka : — Puangi , iachachig taita — . Chasa nispaka , paita mucharka .
Jesuska nirka : — Waugki , ¿ imapatak samukungi ? Chiuralla , kaillaiaspa , Jesusta apirkakuna .
Chasa kawaspaka , sug Jesuswa kagpura , maki suniaspa , ispada surkurka . Nispaka , iaia sasirdutipa lutrinta piaspa , sug rinri ialigta kuchurka .
Jesuska , paita nirka : — Kamba ispadata churachidirullapita wakachii . Ispadawa wañuchinakugka , ispadallawantami wañuchii tukunga .
¿ Manachu iachangi : nukapa Taitata nuka mañagpika , kunauralla mana kuintai pudingasina anjilkunatami kachamuwantra ?
Chasa tukugpika , ¿ imasatak ima nukamanda willaraiaskasina allilla tukunga ?
Chasa nispaka , Judaswa riskakunata nirka : — ¿ Imapatak nukata , sisaitasina ispada i garuti kaspikunawa apiwangapa samunakungichi ? Tukui punchakunami Diuspa atun wasi ukupi nuka iachachispa tiakurkani . Chipika , ¿ imapatak mana apiwarkangichi ?
Nigpika iukarkami , tukui kasa pasaringa , ñugpamanda Santu Ispirituwa rimagkuna willaskasina tukugsamungapa . Chiura Jesusta tukui katiraiagkuna , paillata sakispa , mitikurkakuna .
Jesusta apispaka , Kaifás suti iaia sasirdutipa wasima chaiachigrirkakuna . Moisés ima niskata iachachig taitakuna i sug judíu taitakunapas , chipi tandariska karkakuna .
Pedroka , karu karullapi katichispa , chi wasi kanchakama chaiagrirka . Nispaka , iaikuspa , chi wasi kawag runakunawa tiarigrirka , kawangapa : Jesusta , ¿ imami pasarigsamú ?
Iaia sasirdutikuna i tukui judíu taitakunapas maskanakurka , pipas maski llullaspapas willantra , ima pandariipas Jesús iukagta ; chasaka , paita wañuchingapa pudingapa .
Achkakuna paimanda llullaspa willanakugpipas , manima pandariikuna iukagta tarirkakuna . Katimakar , iskaikunaka chaiagrirkakuna ,
kasa nispa : — Kasa niskatami uiarkanchi : “ Nukami pudini , Diuspa atun wasita puchukangapa ; nispaka , kimsa punchallapi ikuti saiachingapa ” .
Chasa uiaspaka , iaia sasirduti , saiarispa , Jesusta tapuchirka : — Kammanda mana allilla rimanakuskataka , ¿ imapatak mana ainingi ?
Jesuska , ñi ima mana ainirka . Chiura chi iaia sasirdutika , paita nirka : — Kamta diltudupa kaugsag Taita Diuspa ñawipimi niiki , kasa willangapa : ¿ kamchu kangi Cristo suti Taita Diuspa wambra ?
Chiura , Jesuska ainirka : — Sutipami kam chasa nukamanda ningi . Kasapasmi niikichita : kai Runa Tukuskata kawawangapami kangichi , tukui manduiug Taita Diuspa alli ladu tiakugta . Suma luarmanda puiukunapi samukugtapasmi kawawangapa kangichi .
Chasa uiaspaka , chi iaia sasirdutika , iapa rabiarispa , kikinpa katangata llikichirirka , kasa nispa : — Kikin Taita Diussina tukuspami willariku . ¿ Imapatak sugkunata suianakusunchi , paimanda imapas willangapa ? Ñami nukanchi kikin uiarkanchi , imasa Taita Diussina tukuspa willarigta .
Kamkuna , ¿ imatak ningichi ? Chiura chi taitakuna , Jesusmanda ainirkakuna : — Paita wañuchiimi chaiá .
Chasa ainispaka , Jesusta ñawipi tukaspa , puñitiaspa rurarkakuna . Sugkunaka , paita ñawi kilpaspa , piaspa ,
ninakurka : — Kam Taita Dius agllaska Cristo kaspaka , willamui : ¿ pitak kamta piarka ?
Chikama Pedroka , chi wasi kanchallapimi tiakurka . Chiura sug kawag warmi , kaillaiaspa , paita tapurka : — ¿ Manachu kampas , chi Galileamanda Jesuswa purikurkangi ?
Pedroka , chasa uiaspa , tukuikunapa ñawipi ainirka : — Manima iachanichu , kam imamanda chasa rimakugta .
Chasa ainispaka , atarispa , iaikudiru atun punguma rirka . Ikuti chipipas sug warmi , paita kawaspaka , chipi kagkunata nirka : — Kai runapasmi chi Nazaretmanda Jesuswa purikurka .
Pedroka , ikuti chasa uiaspa , ainirka : — Diuspa ñawipimi niiki : nuka mana chi runata rigsinichu .
Ikuti sug ratullapi , chipi kagkunapas , kaillaiaspa , Pedrota nirkakuna : — Kampas , sutipami chi runapura kangi . Kamba rimaillapimi allilla rigsirí , paiwa kampurakuna kagta .
Chiura Pedroka , kikinmanda mana suma rimarispa , nii kallarirka : — Nukaka , Diuspa ñawipi sutipami niikichita , mana llullaspalla . Nukaka , chi runata mana rigsinichu . Pedro chasa nigllapika , gallu kantarka .
Chiura iuiarigsamurka , imasa Jesús kikin Pedrota nigta : “ Gallu manara kantagpimi kamka kimsa biaji nukamanda ningapa kangi : ‘ Paita mana rigsinichu ’ . ” Chasa iuiarigsamuspaka , kanchama llugsispa , dillakii wakai kallarirka .
Pakarigllapi , iaia sasirdutikuna i judíu taitakuna , tukuikuna tandarispaka , Jesusmanda rimanakuspa iuiarirkakuna , paita wañuchingapa .
Chasa iuiarispaka , paita wataspa , Pilatos suti mandagpagma chaiachigrirkakuna .
Tukui chasa uiaspa , Judas Jesusta apichigka kawarka , Jesús sutipa wañuchii tukungapa kagta . Nispaka , kikin mana allilla ruraskamanda llakii piarka . Chi kimsa chunga kulkita iaia sasirdutikunata i sug taitakunatapas kutichigrirka ,
kasa nispa : — Nukaka , kunaurami iuiariwarka , mana allilla ruragta . Ñi ima pandariipas mana ruraska runatami wañuchingapa apichirkani . Paikunaka nirkakuna : — Nukanchitaka , ¿ imatak ninkangi ? Chika , kam kikinllami iachankangi .
Chasa uiaspa Judaska , Diuspa atun wasi ukuma kulkikunata sitaspa , rirka sipiringapa .
Iaia sasirdutikunaka , chi kulkikunata tandachispa , nirkakuna : — Kai kulkika kanmi sug runata katuska ; chasaka , paita wañuchingapa . Chimandami michá , Taita Diusta karaska kulkikunawa chapungapa .
Chasa nispaka , tukui iuiarirkakuna , chi kulkikunawa manga ruradiru suti alpata randingapa . Karunigmanda runakuna samuspa wañuskakunata pambangapami randirkakuna .
Chasamandami kunankama chi alpata sutichiska kapunkunata : “ Iawar alpa ” .
Chasami tukugsamurka , imasa Jeremías suti Santu Ispirituwa rimag ñugpata willaskasina . Kasami willaraiarka : Israelmanda runakuna , kimsa chunga kulki kuaskata ikuti sitaska kaskatami tandachirkakuna .
Chikunawaka , manga ruradiru alpata randirkakuna . Chasami atun Taita Dius nukata : “ Rurangi ” niwaska karka .
Jesús , mandag Pilatos kaskapi saiarigrirka . Paitaka , Pilatos tapuchii kallarirka : — Kam , ¿ judiukunapa atun mandagchu kangi ? Chiura , Jesús ainirka : — Sutipami kam chasa nirkangi .
Iaia sasirdutikuna i sug taitakunapas Jesusmanda mana allilla ruragta nispa juchachinakugpipas , paika tukuipimi upalla karka .
Chimanda Pilatoska , paita tapurka : — ¿ Manachu uiakungi , kam achka mana allilla ruraskakunata willanakugpipas ?
Jesuska , ñi imapas mana ainirka . Chimanda Pilatos , iapa ujnarispa kawarka .
Wata watapi atun puncha chaiaura , Pilatos iacharka , sug maikan karsilpi kaskata runakuna mañaskata kacharinga .
Chi punchakuna , tukuikuna rigsiska [ Jesús ] Barrabás suti runami karsilpi wichkaraiarka .
Tukui runakuna tandariska kaura , Pilatos tapurkakunata : — ¿ Maikantatak kamkuna munanakungichi , nuka kacharingapa : [ Jesús ] Barrabasta u Cristo suti Jesusta ? — .
( Pilatos allillami iacharka , ianga Jesusta mana munaspa , wañuchingapa munanakugta . Chimandami chasa chipi kagkunata tapurka . )
Chiuraka , Pilatos justisiai ruradirupi tiakuskama , paipa warmika kasa nispa kacharka : “ Chi alli runata ianga kawai . Nuka , kunantuta iapa mana sumami paimanda muskurkani ” .
Chikamaka iaia sasirdutikuna i sug taitakunapas , chipi kagkunawa chapurispa chapurispa rirkakuna , kasa nispa : — Mañaichi , Barrabasta kacharichu . Jesustaka wañuchichu .
Ikuti Pilatoska tapurkakunata : — Chi iskai runakunataka , ¿ maikantatak kamkuna munanakungichi , nuka kacharingapa ? Chiura , tukui chipi kagkuna kaparirkakuna : — Barrabasta .
Chasa uiaspaka , Pilatos tapurkakunata : — Nigpika , ¿ imatak munanakungichi , kai Cristo suti Jesusta nuka rurangapa ? Chiura , tukuikuna kaparirkakuna : — Kruspi churaspa wañuchii .
Pilatos tapurkakunata : — Kamkunataka , ¿ imapitak kawarí , mana allilla ruraska kagta ? Paikunaka , mas sinchi kaparispa , ikuti nirkakuna : — Kruspi churaspa wañuchii .
Chasa iapa kaparispa uiarinakugmanda , Pilatos iuiarirka , pai ñi imapas mana pudingapa kagta , kispichingapa . Nispaka , chipi kagkunapa ñawipi iakuwa maki maillarirka , kasa nispa : — Kai alli runa kamkunapa makipi wañuchii tukungapa kaskamanda , nukataka mana iuiachiwanchu , ñi ima kulpa iukagsina . Chika , kamkunatami chaiangapa ka .
Chiura tukui chipi kagkunaka , kasa ainirkakuna : — Ari , chi runa wañuchii tukuskamanda , nukanchita i nukanchipa wambrakunata imasa chaiaskasina chaiachu .
Chasa uiaspaka Pilatoska , Barrabasta kacharirka . Jesustakar mana llakispalla iapa asutichirka . Nispaka , suldadukunapa makipi sakirka , paikuna kruspi klabaspa wañuchingapa .
Chiura chi mandagpa suldadukunaka , Jesusta wasi kanchamalla pusarkakuna . Chipika , tukui suldadukuna tandachirirkakuna . Jesús kaskapi muiugta saiarirkakuna .
Nispaka , paipa katangata surkuspa , sutipa mandagsina kawaringapa , pichi katanga katachirkakuna .
Ispinakunalla llaugtu simbaspa , paipa umapi churachirkakuna . Pukunga bara alli makipi charichispaka , ñugpa ladu kungurispa , muchanakugsina burlarinakurka , kasa nispa : — Puangi , kam judiukunapa atun mandag . ¿ Allillachu kapuangi ? — .
Chasa ninakuspaka , paita tukaspa , pukungata kichuspa , chillawanta umapi pianakurka .
Paita chasa asiskauramandaka , pichi katangata surkuspa , ikuti kikinpata churachirkakuna .
Chi wasimandaka Jesusta llugsichirkakuna , paita kruspi klabagringapa . Rinakuskapika , Sirene puiblumanda Simón suti runa , ñambipi tuparka . Chi runataka Jesús markaspa apakuska krusta markachirkakuna .
Gólgota suti pambamami Jesusta chaiachigrirkakuna . ( Chi Gólgota niraianmi : “ Uma Tullu pamba ” . )
Chipika , mira kupal chapuska binu paita karanakurka upiangapa . Paika , chi binuta tantiaspa , mana munarka upiangapa .
Jesusta kruspi klabaspaka , paipa katangakunataka suirtipi pugllarkakuna , iachangapa : imasami chaiá , paipura sug sug apangapa .
Nispaka , chipi tiarirkakuna , paita kawanakungapa .
Kruspi , Jesuspa uma awa ladu , sug willaraiaskami churarkakuna , kawaspa , imamanda wañuchii tukukugta iachangapa . Chipi , kasami niraiarka : “ Kaimi ka Jesús suti judiukunapa atun mandag ” .
Chillapita , iskai sisaikunata kruspi klabaspa saiachirkakuna : sugtaka Jesuspa alli ladu , sugtaka paipa lluki ladu .
Chipi ialinakug , Jesusta kawaspaka , uma kaima chima chabsichirispa , kaminakurka ,
kasa nispa : — Kamsina ningi , Diuspa atun wasita lim wagllichispa , ikuti kimsa punchallapi saiachingapa ; kunaura kam kikin kispichirii . Kam sutipa Taita Diuspa wambra kaspaka , krusmanda uraikui .
Chasallata iaia sasirdutikunapas , Moisés ima niskata iachachig taitakuna , sug taitakunawapas , Jesusta iapa unz̈aspa ninakurka :
— Chiins , sugkunata kispichigsamurkasi . Nigpika pai kikinka , mana pudí kispichiringapa . Israelmanda runakunapa atun mandagsi ka . Kunaurakar , krusmanda kikinlla uraikuchu . Chasa kawaspami paimanda suma iuiarisunchi .
Taita Diusllatasi iuiaspa karka . “ Taita Diuspa wambrami kani ” nikurka . Sutipa Taita Dius paita kuiagpika , kunaura kispichigsamuchu .
Sisaikuna Jesuswa sugllapi kruspi kagkunapas , chasallata kaminakurka .
Ña chaugpuncha tukuuramanda chaugpi chisikama , tukui alpa tutaiagsamurka .
Chaugpi chisi kaura , Jesuska sinchi kapariiwa kaparirka , kasa nispa : — Elí , Elí , ¿ lema sabaktani ? — . Chi niraianmi : “ Nukapa Dius , nukapa Dius , ¿ imapatak nukata sapalla sakiwangi ? ” .
Chasa uiaspaka , chipi saianakugpura nirkakuna : — Kai runa , Elías suti ñugpamanda willagtami kaiaku .
Chasa iuiaringallawaka , sug paipura saianakuskamanda kalparka . Sug ispunja apispa , chiwa winja binuta jukuchispa , chaglla puntapi churarka , Jesuspa simima atarichispa , chupachingapa .
Sugkunaka nirkakuna : — Ianga kawai . ¿ Sutipachu Elías samú , paita kispichingapa ?
Jesuska , ikuti sinchi kaparispa , paipa ispirituta Taita Diusta mingaspa , wañurka .
Wañugllapi , Diuspa atun wasi ukupi atun linsu arkaraiaska , awanigmanda ura ladukama chaugpi chaugpimi llikirigsamurka . Alpapas kuiurirka . Rumi piñakunapas , chaugpi chaugpi pakirirkakuna .
Chiwanka , wañuskakunapa bubidakunapas paskarirkakuna . Taita Diusmandalla kaugsaspa wañuskakuna , Jesús kaugsariskauramanda , achkakunapasmi kaugsarirkakuna .
Nispaka , pambaraiaskamanda llugsispa , Taita Diuspalla kaska Jerusalén puibluma iaikugrirkakuna . Chipika , achka runakunatami kawachirirkakuna .
Alpa iapa kuiurikugmandaka , kapitan i paiwa Jesusta kawanakugka , ima pasarikuskata kawaspaka , iapa mancharispa , nirkakuna : — Kai runa , sutipami Taita Diuspa wambra karka .
Achka warmikunapasmi chipi karkakuna , karumandalla kawaspa . Paikuna karkakunami Galilea alpanigmanda Jesusta sugllapi katiraiagkuna , paita imapipas aidaspa .
Paipura karkakunami María Magdalena , Zebedeopa wambrakunapa mama i sug María sutipas ; chi María , Santiago i Josepa mama .
Ña chisiakuuraka , Arimatea puiblumanda José suti achka iukag runaka Pilatospagma rirka . Chi runapas , Jesús iachachikuskata iuiai apakurka .
Chi runaka , Pilatospagpi iaikugrispa , Jesuspa kuirputa mañarka . Chiura , Pilatoska nirka : — Allillami ka . Apaichi .
Chiura Joseka , Jesusta krusmanda uraikuchigrirka . Nispaka , musu linsuwa maituspa , murtajarka .
Sug rumi piñapi , José iukarka atun utkuchiska ; chipika , kikin pambai tukungapa . Chipimi Jesuspa kuirputa churagrirkakuna . Nispaka , utku punguta sug atun rumiwa wichkaspa , sakirkakuna .
José riura , María Magdalena i sug Mariapas chi pungu ñugpa ladu tiarispa kidarkakuna .
Warda punchapa allichidiru puncha ña ialiura , kaiandi iaia sasirdutikuna i fariseokunaka Pilatospagma chaiagrirkakuna ,
kasa nispa : — Taita waugki , nukanchi iuiarirkanchimi : chi llulla runaka , kaugsakunkama kasami nirka : “ Kimsa punchapika ikutimi kaugsaringapa kani ” .
Chimanda , suldadukunata kachapuai , pambaraiaska punguta chapanakuchu , kimsa puncha ialinkama . Mana kagpika , paiwa purigkuna , kuirputa apagrispa , ningakunami : “ Wañuskaka , sutipami kaugsarirka ” . Chasa llullachigpikuna , chi runa ñugpa llullachiskakunamandapas mas mana allillami tukugsamungapa ka .
Chiura , Pilatos nirka : — Suldadukunami iukangichi . Pusaichi . Kamkuna imasa munaskasina ruragriichi .
Chiura paikuna , rispa , pambaraiaska punguta siñalaspa , mas suma wichkagrirkakuna . Nispaka , suldadukunata sakirkakuna , chipi chapanakungapa .
Judiukunapa warda puncha ña ialiska kaura , simana kallarii puncha u dumingu pakarikuuraka , María Magdalena sug Mariawa rirkakuna Jesús pambaraiaskama , kawangapa .
Chiura alpa , iapa kuiurigsamurka . Atun Taita Diuspa anjilsi , suma luarmanda uraikumuspa , chima kaillaiaspa , kawarigsamurka . Nispaka , kilparaiaska rumita anchuchispa , chi awalla tiarirka .
Chi anjil , rilampa punchaiachiisinasi kawarirka . Katangapas , iapa iura puiusinasi kawarirka .
Chasa kawaspaka , chi pambaraiaska punguta chapanakug suldadukuna , iapa mancharispa , chugchurispa , wañuskasinasi alpama urmarkakuna .
Warmikunataka , anjil nirka : — Mana manchanakuichi . Iachanimi : kamkuna , Jesús kruspi wañuskatami maskanakungichi .
Kaipika mana kanchu . Imasami pai kikin nirka : chasami kaugsarirka . Pai churaska kaskata kawagsamuichi .
Kawaspaka , utka riichi . Paita katiraiagkunata willagriichi : “ Pai Jesús wañuska , ñami kaugsarirka . Ñugpami Galilea alpama ringapa ka . Chipimi kawanakungapa kangichi ” . Ñami willarkaikichita .
Chi warmikunaka , chasa uiaspa , chimanda utkalla anchurirkakuna . Mancharispa , alli iuiarispa , kalparkakuna , Jesusta katiraiagkunata willangapa .
Rinakugllapi , Jesús kikinka paikunata kawarirka , “ Puangi ” nispa . Chiura paikuna , kungurispa , chakita ugllaspa , paita mucharkakuna .
Chiura , Jesuska nirkakunata : — Mana manchanakuichi . Riichi ; nukata katiraiawag waugkikunata willagriichi , Galilea alpama richukuna . Chipimi kawawangapa kankuna .
Warmikuna rinakunkama , suldadukuna pambaraiaska punguta chapanakug , Jerusalén puibluma sugkuna rirkakuna , iaia sasirdutikunata tukui imasa pasarigta willagringapa .
Chasa uiaspaka , tukui taitakunawa tandachirinakuspa , sugllasina iuiarigsamurkakuna , chi suldadukunata achka kulki karangapa .
Kasasi suldadukunata nirkakuna : — Ningichi : “ Tuta nukanchi puñunakunkama , Jesusta katiraiagkuna kuirputa llugsichispa aparkakuna ” .
Mandag Pilatos iachagsamugpika , nukanchimi paita imasapas nisunchi . Chasaka , kamkunata ñi imapas mana pasaringachu .
Chi suldadukuna , kulki chaskispaka , imasa paikunata niskasina tukuikunata willanakurka . Chasa iachariskataka kunankamami judiukuna iuiankuna chasa kagta .
Jesusta chunga sug katiraiagkunaka , Jerusalenmanda Galilea alpama rispa , Jesús ñugpata niska lumama chaiagrirkakuna .
Chipika , paita tarigrirkakuna . Paita kawaspaka , kungurigrirkakuna . Sugkunaka , Jesusta allilla kawanakuspapas , iuianakurka : “ ¿ Sutipacha kantra ? ” .
Kaillaiaspa , Jesuska nirkakunata : — Taita Diusmi nukata kuawarka , sug luarpi i kai alpa luarpipas nuka tukuikunata mandangapa .
Chimandami tukui alpa suiu kachaikichita , tukui runakunata iachachispa puringapa . Chasaka paikunapas , nukawami tukungakuna . Paikunataka , Taita Diuspa , Wambrapa i Santu Ispiritupa sutiwa baugtisaspa puringichi .
Iachachispa puringichi , nuka tukui kamkunata niskata rurangapa . Nuka , tukui punchakunami kamkunawa sugllapi kangapa kani , kai alpa imaura puchukarinkama .
Diuspa Wambra Jesucristomanda Alli Willai , kasami kallarirka .
Santu Ispirituwa ñugpamanda rimag Isaías suti , kasa willaska niraiarka : Kawai . Nuka ima niskata willagta kamba ñugpami kachakuni , kammanda ñambikunata allichipungapa .
Chusa sitaska alpapi , sug runa kaparispami puriku , kasa nispa : “ Imasami ñambi allichinchi : chasallata alli iuiaikunata apiichi , atun Taita Diusta chaskingapa ” .
Chasami Juan Bautista , chusa sitaska alpapi kawarigsamurka , kasa nispa : — Pandariikunata sakispa , Taita Diuswa tukugsamuichi . Baugtisariichi , pandariikunata pasinsiai tukungapa .
Judea suiu alpamanda i Jerusalén suti puiblunigmanda , tukuinigmanda runakuna paipagma chaiai kallarirkakuna . Paika , Jordán suti iakupi maikan pandariskakunamanda willarinakuskata baugtisakurka .
Juanka , kamello suti animalpa agchata awaska katanga churariskami karka . Karata siñidursina ruraspa chumbilliskami karka . Langosta suti chapulinsina i sachukumanda abijunkunapa dusi miskillami mikuspa kaugsakurka .
Paika , kasa nispami willakurka : — Sug nukamanda mas iachaka , nukapa katimi samungapa ka . Paita , nuka mana pudinichu , kumurispa , paipa chakikunapi churaraiaska wataraiaskata paskapungapagllapas .
Nuka , iakullawami baugtisaikichita . Paika , Santu Ispirituwami baugtisangapa ka .
Chi punchakuna Jesuska , Galilea suti alpa i Nazaret puiblumanda llugsispa , Juanpagma rirka . Chipi chaiagriura , Juan , Jordán iakupi paita baugtisarka .
Jesús iakumanda llugsikuura , paita awa suma luar paskarigta kawarirka . Chimanda Santu Ispíritu , palumasina rigcha kawarispami paipagma uraikumurka .
Suma luarmanda rimaipas uiarigsamurka , kasa nispa : — Kam , nukapa kuiaska wambrami kangi . Kamta kawaspa , iapa alli sumami iuiachiiwa kawaiki .
Chiuramandaka Santu Ispíritu , Jesusta chusa sitaska alpama pusarka .
Chipika , sachukumanda animalkuna tiaskapi , chusku chunga puncha tutakunawantami chisiarka . Chi punchakunaka iaia kuku , pandariikunapi paita urmachingapa munakurka . Chi punchakuna ialiura , anjilkuna paita ima ministiskami karagsamurkakuna .
Chiuramanda , Juan Bautista ña karsilpi wichkai tukuska kaura , Jesuska Galilea alpama rirka . Diusmanda Alli Willaita kasa nispa purii kallarirka :
— Taita Dius niska puncha , ñami chaiamurka . Diuspa suma mandai , ñami chaiamungapa ka . Pandariikunata sakispa , Taita Diuswa tukugsamuichi . Diusmanda Alli Willaita nuka willakuskata suma uiawaichi .
Galilea atun kucha pata pata purikuspa , Jesús , Simonta i waugkindi Andresta kawarka . Paikuna , chalwadurkuna kaspa , ataraia iaku ukuma sitaspa purinakurka .
Paikunata kawaspaka , Jesuska nirkakunata : — Katiwaichi . Iachachisakichitami , chalwakunata apigsina , runapura maskapuagkuna kangapa .
Chasa uiangallawa , ataraiakunata sakispa , Jesusta katirkakuna .
Chimanda mailla riskapi , Santiago i waugkindi Juan sutitami kawarka . Paikuna , Zebedeopa wambrakunami karka . Kanuapi ataraiakunata allichinakurka .
Paikunata kawaspa , Jesuska kaiarkakunata . Paikunapas uiangallawa , taitata piunkunallawa kanuapi sakispa , Jesusta katirkakuna .
Chimandaka , Kafarnaum suti puibluma chaiagrirkakuna . Warda puncha tandaridiru wasima iaikuspa , Jesús iachachii kallarirka .
Pai iachachikuskata uiaspaka , iapa ujnarirkakuna . Moisés ima niskata iachachig taitakunasinalla , pai mana iachachikurka . Tukuikunamanda mas suma allilla mandagsinami iachachikurka .
Chi tandaridiru wasipika , sug kuku waira iaikuska runami chaiagrirka . Chi runaka , kaparispa nirka :
— Nazaret puiblumanda Jesús , ¿ imapatak nukanchipagma samurkangi ? Nukanchita puchukangapachar samurkangi . Nuka allillami rigsiiki , kam Taita Diuspa tukuipi mas alli wambra kagta .
Jesuska , kuku wairata piñaspa , nirka : — Upalla rikui , kai runamanda llugsispa .
Chiura kuku waira , chi runata chugchuchispa , sinchi kaparichispa , llugsirka .
Tukui chasa kawagkuna , iapa mancharirkakuna . Kikinpura tapurinakurka : — Chi pasariska , ¿ imasik niraiá ? Kai runaka , musu rimaiwami atun mandagsina suma iachachiku . Kuku wairakunata pai rimaura , ima niskata uiaspa , runamanda anchurinkuna .
Chiwanka , mana unailla Galilea alpa suiu Jesusmanda iacharigsamurka .
Chi tandaridiru wasimanda llugsispa , Jesús , Santiago i Juanwanta Simón i Andrespa wasipi iaikugrirkakuna .
Chipika Simonpa suigra , rupaiwami ungug sirikurka . Paimandaka Jesusta willarkakuna : — Ungugmi siriku .
Chasa uiaspa Jesuska , paipagma kaillaiaspa , makita apispa , atarichirka . Atarigllapi , rupai anchurirka . Chiura chi warmi , atarispa , mikui ianuspa , karai kallarirkakunata .
Chi tuta , indi ña chingaska kaura , ungugkuna i kuku wairawa kaskakunata , tukuikunatami Jesuspagma chaiachigrirkakuna .
Chi puiblumanda tukui runakuna , wasi punguma tandarigrirkakuna .
Chiura Jesuska , maituku ungugkuna kaskakunatapasmi ambirka . Chasallata , achka kuku wairakunatami llugsichirka . Chi kuku wairakuna iacharkakuna pi Jesús kagta . Chimandami chi kukukunata mana sakikurka , chasa willangapa .
Kaiandi iapa tutata , Jesuska atarirka . Chi puiblumandaka rirka mana maikan runakunapas kaugsanakuska alpama . Chipika , Taita Diuswa rimanakui kallarirka .
Simón i paiwa kagkunaka , Jesusta maskagrirkakuna .
Paita tarigrispaka , nirkakuna : — Kamta , tukuikunami maskanakú .
Jesuska ainirkakunata : — Kai suiu puiblukunama risunchi , Alli Willaita willangapa . Chasamandami nuka llugsimuspa purikuni .
Pai imasa niskasina , Galilea alpapi tukui tandaridiru wasikunapi iaikuspa , Alli Willaita willaspa , kuku wairakunata llugsichispami purikurka .
Sug runa , aicha ismui ungui iukaspa , Jesuspagma chaiagrirka . Chi runaka , kungurispa , nirka : — Kam munaspaka , pudingimi nukata ambiwanga .
Chiura Jesuska , iapa llakirispa , ungugta maki churaspa , nirka : — Ari , munanimi . Ambiriska tukui .
Chasa nigllapi , chi ungui allilla ambirigsamurka .
Chiura Jesuska , chi runata kachakuspa , sinchi rimaspa , nirka :
— Uiamui . Mana pitapas willakungi . Sasirdutita kawachirigrii . Moisés kamariku karangapa niraiaskasina karagrii . Chasaka , tukuikunami kawangakuna , kam allilla ambiriska kagta .
Chi runaka , mana uiaspalla , maipi riskapi tukuikunata imasa pasariska willaspa aparka . Chasa kagmanda , Jesuska ñi maikan puiblumapas mana pudikurka iaikuspa kawarigringapa . Chiwanka , maikan runapas mana kaugsanakuskapimi purikurka . Chasa kagpipas , tukuinigmandami paipagma chaianakugrirka .
Sug punchakuna ialiura , Jesuska Kafarnaum puibluma ikuti iaikugrirka . Pai wasipi kagta iachariura ,
achka runakuna chi ukupi kanchawanta jundagrirkakuna . Chiura Jesús , Diuspa Rimaita willai kallarirkakunata .
Chasa iachachikuura , chusku runakunaka , mana kuiuringapa unguiwa kaskata wanduspa , chi wasima aparkakuna .
Iapa achka runakuna ukupi junda kagmanda , mana pudirkakuna Jesús kaskama iaikuchingapa . Chimandaka , wasi awama sikachirkakuna . Jesuspa awa ladu wasita utkuchispa , chi runa chakanapi sirikuskata Jesuspa ñawi ladu uraikuchirkakuna .
Chiura Jesuska , “ Ambipuangami ” iuianakuskata kawaspaka , mana kuiuringapa unguiwa kaskata nirka : — Wambra , kam pandariikunata ñami pasinsiaska kangi .
Moisés ima niskata iachachig taitakunapasmi chi ukupi tianakurka . Jesús chasa niskata uiaspa , chi runakunaka sungullapi iuianakurka :
“ Kai runa , ¿ imapatak Diussina tukuspa , chasa rimaku ? Ñi pipas mana pudinkunachu , pandariikunata pasinsiangapa . Taita Diusllami pasinsiangapa pudí ” .
Jesuska , chasa iuianakuskata iachaspa , nirkakunata : — ¿ Imapatak chasa sungullapi iuianakungichi ?
¿ Maikantak mas alli ka : kai runata ningapa : “ Kam pandariikunata ñami pasinsiaska kangi ” ? Mana kagpika , ¿ ningapa : “ Atarii ; chakanata markarispa , kamba wasima riilla ; ña ambiriskami kangi ” ?
Kunaura kawachisakichita : kai Runa Tukuska , kai alpapi pudinmi , pandariikunata pasinsiangapa . Chasa nispa , mana kuiuringapa unguiwa kaskataka nirka :
— Nukami niiki : atarii . Chakanata markarispa , kamba wasima rii .
Chasa nigllapi , chi runa atarirka . Chakana sirikuskata markarispa , tukui chipi kagkuna kawanakugllapi , llugsispa rirka . Chasa kawaspaka , iapa ujnarispa tukugsamurkakuna . Taita Diusta iapa suma atuniachirkakuna , kasa nispa : — Kunaurasina suma ruraskata ñi imaurapas mana kawaska kanchichu .
Chiuramanda Jesuska , ikuti kucha pata laduma rirka . Chiura iapa achka runakuna , paipagma chaiagrirkakuna . Chipika , paikunata iachachii kallarirka .
Ña puchukaskauramanda , mana judíu kaskakunamanda kulki chaskikuskapi ialikurka . Chipika , Alfeopa wambra Leví sutimi tiakurka . Chi runata kawaspaka , Jesuska nirka : — Katiwai . Chiura chi runa , atarispa , Jesusta katii kallarirka .
Nispaka , Jesuswa sugllapi katiraiagkunawanta Levipa wasima iaikugrispa , mikungapa tiarigrirkakuna . Paipura kulki chaskigkuna i mana allilla ruragkunapas , achkakunami paikunawa tianakurka . Iapa achkakunami Jesusta katiraiarkakuna , pai iachachikuskata uiangapa .
Jesús chi runakunawa mikunakuskata kawaspaka , Moisés ima niskata iachachig taitakuna i fariseokuna paipa katiraiagkunata tapurkakuna : — Kamkunata iachachig , ¿ imapatak mana judíu kaskakunamanda kulki chaskig i mana allilla ruragkunawa sugllapi mikuku ?
Chasa uiaspaka , Jesuska nirkakunata : — Mana unguiwa kagkuna mana ministinkunachu , ambigta maskangapa . Ungugkunami ambigta maskankuna . Chasallata , nukaka mana samurkanichu , allilla ruragkunata kaiangapa . Mana allilla ruragkunata maskangapami samurkani ; chasaka , Taita Diuswa allilla tukungapakuna .
Juan Bautistawa i fariseokunawa purigkuna iukarkakuna , sug punchakuna mana mikuspalla chisianga . Chimanda sug runakuna , Jesusta tapugrirkakuna : — Kamta katiraiagkuna , ¿ imawantak imaurapas mikuspalla kankuna ? Ikuti Juanwa i fariseokunawa purigkunaka , achka punchakuna mana mikuspallami chisiankuna .
Chiura , Jesuska ainirkakunata : — Kasaraipi , kusa tukunga kunbidaskakunawa kankama , ¿ mana mikuspallachu kangakuna ? Manima . Imaura kusa tukunga paikunawa kankama , iukankunami sumaglla mikuspa kangakuna .
Imaura chaiachu , kusa anchuchii tukungapa : chiurami paikunata chaianga , mana mikuspalla kangapa .
— Ñi pipas , ruku katangapi musu linsuwa mana sirangichichu . Chasa siragpika , tagsaura , chi linsu , uchullaiaspa , ruku katangatami llikichinga .
Chasallata ñi pipas , musu binu , ruku kara taligapi mana tallingichichu . Chasa talligpika , musu binu timbuura , taligata tugiachispami icharinga . Kara taligapas mana balinchu . Chimandami musu binu , musu taligapi tallingapa chaiá .
Sug warda puncha , Jesús katiraiagkunawanta chagra tarpuraiaskakunapi ialinakurka . Katiraiagkunaka , trigu ispigakunata pitii kallarirkakuna .
Chasa kawaspaka , sug fariseokuna Jesusta tapurkakuna : — Kawamui . Kamta katiraiagkuna , ¿ imapatak warda puncha pandarinakú ?
Jesuska ainirkakunata : — ¿ Manachu imaurapas ñugpamanda librupi willaraiaskata kawarkangichi , taita David i paiwa kagkunapas , iarkaimanda i ministiska kaspa , imasa ruragtakuna ?
Pai kikin , Diuspa wasi ukuma iaikuspa , Abiatar suti iaia sasirduti kaura , altarpi churaska tandakuna tiaskata mikurka , mana imapas mancharispalla . Chi tandakuna , sasirdutikunalla mikudirumi karka . Chi tandakunallatata paiwa kagkunatapas kararka , mikungapa .
Kasapasmi Jesús nirkakunata : — Runakunamandami Taita Dius nirka , warda punchakuna samangapa tiachu . Mana runakunata rurarkachu , warda punchakuna samangapaglla .
Chimanda kai Runa Tukuska pudinmi ninga , warda punchakunatapas imasa chaiaskasina rurangapa .
Chi punchallatata , tandaridiru wasipi ikuti Jesús iaikugrirka . Chipika , sug maki chakiriska unguiwa kag runa , paikunawa sugllapi karka .
Jesusta chapanakurka , warda puncha chi ungugta ambichu ; ambigpika , paimanda justisiakunapagma willagringapa .
Jesuska , chi runa maki chakiriska kaskata nirka : — Atarii . Runakunapa chaugpipi saiarigsamui — .
Chasa nispa , chipi kagkunataka tapurka — Warda puncha , ¿ imatak mas alli ka : allilla u mana allilla rurangapa ; runata kispichingapa , ubi wañuchingapa ? Chiura , upallami tianakurka .
Jesuska , rabiawa kawarkakunata . Paikunapa iuiai iana tutapisina kagmandami llakirirka . Nispaka , chi ungug runata nirka : — Maki chutachii . Chasa chutachigllapi , chi makika aliarka .
Chasa kawaspa fariseokunaka , llugsispa , mandag Herodeswa purigkunawa tandarigrispa , Jesusmanda rimanakui kallarirkakuna , imasapipas paita wañuchingapa .
Jesús katiraiagkunawanta kucha patama rirkakuna . Galilea alpanigmanda achka runakunami paita katichinakurka .
Pai tukuipi iapa suma ruraskakunata iachaspa , Judea alpanigmanda , Jerusalén puiblunigmanda , Idumea suti alpanigmanda , Jordán iaku sug ladu chimbanigmanda , Tiro i Sidón puiblu kuchukunamanda , tukuinigmandapasmi iapa achka runakuna pai kaskama chaiagrirkakuna .
Iapa achkakunata ambikugmanda iachaspa , tukui unguiwa kagkuna munanakurka , paita llamkaspa ambiringapa . Kichunakuiwantami jundanakurka . Chimanda Jesuska , katiraiagkunata nirka : — Sug kanuata allichiskalla suiawangichi — . Chi achka runakuna paita tanganakuiwanta iapa jundanakugmandami chasa nirka .

Kuku waira iaikui tukuska runakunapas , paita kawaspa , paipa ñugpa ladu kungurispa , kaparinakurka , kasa nispa : — Diuspa wambrami kangi .
Chiura Jesuska , chasa kaparinakuskata sinchi rimaspa nirkakunata : — Nukamanda mana willanakuichi nuka pi kagta .
Chiuramanda Jesuska , awa lumama sikagrispa , pai munaskakunata kaiarka . Chiura , paipagma kaillaiarkakuna .
Chiura , chunga iskaikunatami agllarka . Chi agllaskakunataka nirka : — Kamkunata agllaikichitami , kamkuna nukawa kangapa i kamkunata kachangapa , Diuspa Rimaita willaspa puringapa .
Chasallatami pudingapa kangichi , kuku wairakunatapas llugsichingapa .
Chi chunga iskai agllaskakuna , kasami suti karkakuna : Simón ( paita , Jesús sutichirka Pedro ) ;
Santiago i paipa waugki Juan ( paikuna , Zebedeopa wambrakunami karka ; paikuna iapa kurinti kagmanda , Jesús sutichirkakunata Boanerjes ; chi niraianmi “ Triwinu wambrakuna ” ) ;
Andrés ; Felipe ; Bartolomé ; Mateo ; Tomás ; Alfeopa wambra Santiagollatata suti ; Tadeo ; sug Simón ( kananeo suti runakunawa ñugpata purig ) ;
i Judas Iskariote , Jesusta katuspa apichig .
Jesús ikuti wasima chaiagriskauramanda , iapa achka runakuna ikuti jundagrirkakuna . Jesuswa kagkunata ñi mikungapagllapas mana sakinakurka .
Jesuspa paipurakunaka , chasa iachaspa , ninakurka : — Upami tukurka — . Chimanda chaiagrirkakuna , paita pusangapa .
Moisés ima niskata iachachig taitakuna , Jerusalenmanda chaiagriska karkakuna . Chi runakunaka nii kallarirkakuna : — Beelzebú suti iaia kukumi iuká . Chi iaia kukupa iachaiwami kuku wairakunata llugsichiku .
Chasa ninakugmanda , Jesuska , paikunata kaiaspa , iuiai apingasina suma parlarka , kasa nispa : — ¿ Imasatak iaia kuku , paipura kaspa , llugsichingapa munanga ?
Nintranchi : sug alpapi mandagpura piñachinakuspa makanakuspalla kaugsanakugpika , chipi mandai iukanmi puchukaringa .
Chasallata , sug wasipi piñanakuspalla kaugsanakugpika , mana allilla kangapa kanchu , sumaglla sugllapi kaugsanakungapa .
Chasallatami kantra : iaia kukuwa kagpura piñachirinakuspa kagpika , iukankunami parijuma puchukarinakunga .
— Maikanpas sug wapu runapa wasima iaikuspa , ima iukaskata kichungapa munaspa , iukanmi ñugpa paita watanga . Mana kagpika , manima kichungapa pudingapa kanchu .
— Kasami nuka niikichita : runakuna pandariskata tukuitami pasinsiai tia . Taita Diusmanda iapa jiru mana uiangasina rimaska pandariskakunatapasmi pasinsiai tia .
Ikuti maikan Santu Ispiritumanda iapa jirukuna rimaskataka ñi imaurapas mana pasinsiai tiangapa kanchu . Chasa jiru rimaskakunamandami chi runakunaka diltudupa kulpa iukangapa kankuna — .
“ Jesuska , kuku waira iaikuskami ka ” ninakugmandami pai chasa ainirkakunata .
Jesús kaskama , paipa mama i waugkindikuna chaiagrirkakuna . Kanchamandalla kacharkakuna , paita kaiangapa .
Iapa achka runakuna , Jesús kaskapi muiugta tianakurka . Chiuraka , paita nigrirkakuna : — Uiamui . Kamba mama , waugkikuna i panikunami kanchapi suianakú , kamta rimangapa .
Paika ainirkakunata : — ¿ Pikunatak nukapa mama , nukapa waugkikuna niraiankuna ?
Chasa nispaka , muiugta paiwa tianakuskata kawaspa , nirkakunata : — Kaikunami nukapa mama , nukapa waugkikuna kankuna .
Taita Dius imasa munaskasina maikanpas ruragmi nukapa waugki , nukapa pani , nukapa mama niraiá .
Kucha pata ladu , Jesús ikuti iachachii kallarirka . Chiura iapa achka runakuna , paipagma chaiagrirkakuna . Chasa kawaspaka Jesuska , iakupi kaska kanua ukuma iaikuspa , tiarirka . Tukui chipi kagkuna , iaku pata ladu alpapi karkakuna , paita uiangapa .
Chiura Jesuska , iuiai apingasina achka suma parlukunawa iachachii kallarirka . Iachachikuspaka , kasami nirkakunata :
— Sumaglla uiawaichi . Sug runasi llugsirka , simillakunata sitaspa tarpungapa .
Tarpukuura , sug simillakunaka ñambipisi urmarkakuna . Chi simillakunataka , piskukunasi mikugsamurkakuna .
— Sug simillakunaka , rumilla tiaskapisi urmarkakuna , mailla alpa tiaskapi . Mana achka alpa tiagmanda , mana unailla wiñarirkakuna .
Nigpika , indi piaspa , rupachirka . Mana achka anguiug kaspaka , utkalla chakirirkakuna .
— Sug simillakunaka , ispina sachakuna tiaskapisi urmarkakuna . Nigpika , ispina sacha wiñarka , simillakunata kilpagta . Chiwanka , ñi imapas mana tiarirka .
— Ikuti sug simillakunakar , suma alpapisi urmarkakuna . Chasaka , suma wiñaspa , allilla pallarirkakuna . Sug simillamandalla , kimsa chunga kimsa chunga pallarirka . Sugmandalla , sugta chunga sugta chunga ; ikuti sugmandalla , patsa patsasi pallarirka .
Chasa parlaspaka , nirkakunata : — Rinri iukagkuna , nuka niskata uiawaspa , suma iuiaringichi .
Jesús iachachikuskata uiagkuna riskauramandaka , chunga iskai pai agllaskakuna sugllapi katiraiagkunawa paita tapurkakuna : — Chi parlu kam iachachiska , ¿ imatak niraiá ?
Chiura Jesuska , kasami ainirka : — Kamkunata niskami ka , Taita Dius imasa suma mandakuskasina kaskata ñi imaurapas mana iachaskata iachangapa . Ikuti mana kaimanda kagkunataka iuiai apingasina parlukunallawami rimani .
Chasaka paikuna , kawanakuspapas , mana kawagsinami kankuna . Uianakuspapas , mana uiagsinami kankuna . Mana kagpika paikuna , Taita Diuswa tigramuspa , pasinsiaimi tukuntrakuna .
Kasapasmi Jesús nirkakunata : — Chi iuiai apingasina parlaskaka , ¿ kamkunapaschu ima niraiaskata mana iachangichi ? Chasaka , ¿ imasatak kunauramanda sug parlukunata ima niraiaskata iachankangichi ?
— Tarpug runaka , Diuspa Rimaita willagsinami niraiá .
— Similla ñambipi urmagka , sug runa Diuspa Rimaita uiagsinami niraiá . Chasa uiagllapi , iaia kukuka chi rimaskata tukuimi kichugsamú .
— Chasallata , similla rumilla tiaskapi urmagka sug runa Diuspa Rimaita uiagsinami niraiá . Chi uiangallawaka alli iuiachiiwami chaskinkuna .
Nispaka , imasami chi mana achka anguiug simillakuna tukú : chasallata sug ratullami Taita Diuswa iuiarispa kankuna . Ima Diuspa Rimaimanda unz̈agpikunaka , llakiimi apigsamú . Chiuramanda , mana mas Taita Diuswa iuiaringapa munankunachu .
— Similla ispina sachakuna tiaskapi urmagka , sug runa Diuspa Rimaita uiagsinami niraiá . Uiaspapas ,
kai alpapi tiaskakunallawa sumaglla kaugsangapami iuiarinkuna , mas achka iukag tukungapa . Chasaka , Diuspa Rimaita tukuimi kungarinkuna . Ñi ima mana pallangapa tiaringasinami tukunkuna .
— Similla suma alpapi urmagkar , sug runa Diuspa Rimaita sumaglla uiaspa , mana kungarispalla kagsinami niraiá . Chi runakunapimi niraiá , suma alpapi similla urmaskamanda , achka suma pallai tukungapa . Imasami sug simillamandalla kimsa chunga kimsa chunga , u sugta chunga sugta chunga , u patsa patsa pallarí : chasallatami paikuna , Taita Diusmanda allilla ruraskakunawa achka pallarigsina tukunkuna .
Kasapasmi Jesús nirka : — Ñi pipas , ima sindi apamuskata manga ukupi u kawitu ukuma mana churangapa chaianchu . Awa kawitupimi churangapa chaiá .
Chasallata , ima pakalla kaskapas , imaurapasmi iacharí . Ima pakalla wakachiskapasmi imaurapas kawarigsamú .
Rinri iukagkuna , nuka niskata uiawaspa , suma iuiaringichi .
Kasapasmi Jesús nirka : — Nuka ima rimaskata suma iuiaiwa uiawangichi . Kamkuna imasami sugkunata tupungichi : chasallatami Taita Dius , kamkunata allilla u mana allilla ruraskata iapawa tupungapa ka .
Maikan achka iukagta masmi karangapa ka . Ikuti maikan mailla iukaskataka tukuimi kichungapa ka .
Kasapasmi Jesús nirka : — Diuspa suma mandaika , similla alpapi tarpuska wiñakuskasinami niraiá . Tarpug runa ,
tutakunaka puñuspa , punchakunaka atarispa , imapas rurakunkama , simillaka , llugsispa , wiñaspa wiñaspa , atunmi tukuspa ri . Chasa kagpipas , chi runa mana iachanchu , simillaka imasa wiñakugta .
Alpapi similla tarpuskaka wiñanllami , ñugpaka panga , nispaka kiki , nispaka chugllu .
Ña pallangapa tukuura , chi runaka tandachingapagllami ri .
Kasapasmi Jesús nirka : — Diuspa suma mandai , ¿ imasatak rigchá ? ¿ Ima parluwatak iachachintraikichita ?
Mustasa simillasina kagtami niraiá . Chi simillaka , chagrapi tarpuura , tukuikunamandapas mas uchullami ka .
Ña wiñai puchukauraka , tukui mikui chagrapi tiaskakunamandapas mas atunmi tukú . Malkikunapasmi atun tukú . Chasakunapika , piskukunapas pudinkuna , sumbra ukupi sumaglla wasichigsamungapa .
Chasallata iuiai apingasina achka suma parlukunawami Diuspa Rimaita iachachidur karka , imasa paikuna iachaikungasina .
Sugkunataka parlukunallawami iachachidur karka . Ikuti paita katiraiagkunallawa kaura , paikunataka iacharkami willanga , chi parlukuna ima niraiagta .
Chi punchallatata amsaiakuura , Jesuska katiraiagkunata nirka : — Akushi . Kai kuchata chimbasunchi .
Chiura , runakuna chipi uianakuskata sakispa , Jesús ña kanuapi tiakuskata chimbachii kallarirkakuna . Sug kanuakunapi sug runakunapas , sugllapi katirkakuna .
Ña iaku chimbanakuskapi , iapa sinchi waira atarii kallarirka . Ulaskunapas , iapa awa atarirka . Chiwanka , kanua ukuma iaku ña iaikukurka .
Jesuska , kati ladu puñukurka , sawinapi uma churaspa . Chiura katiraiagkuna , paita rigchachirkakuna , kasa nispa : — Iachachig taita , ¿ manachu nukanchimanda llakingi , wañungapa kagpipas ?
Jesuska , rigcharispa , atarirka . Nispaka , wairata piñarka . Iakutapas piñarka , kasa nispa : — Upalla . Ianga kawai . Chasa pai niuraka , wairami ialirigsamurka . Tukui allillami kasillaiagsamurka .
Chiura , Jesuska nirkakunata : — ¿ Imapatak chituku mancharingichi ? ¿ Manarachu nukamanda suma iuiawaspa rigsiwangichi ?
Paikunaka , iapa mancharispami kikinpura tapurinakurka : — Kai runa , ¿ imasik ka ? Waira i iakupas , paita uiankuna .
Kucha ialispaka , sug ladu chimba chaiagrirkakuna Jerasa suti alpama .
Jesús ña kanuamanda alpama uraikuuraka , wañuskakuna pambaraiaskanigmanda sug runa kuku wairakuna iaikuska , paita tupagrirka .
Chi runa , wañuskakuna pambaraiaskapimi kaugsakurka . Paita ñi kadinakunawapas mana pudirkakuna , wataspa charingapa .
Ñugpaka , achka biajisi sinchi kadinakunawa wataspa , allilla charidur karkakuna . Chasa kagpipas , lim piti pitisi wataskakunatapas ruradur karka . Chimanda , ñi maikan wapu runapas mana pudirkakuna , wataspa charingapa .
Tukui tuta i punchakuna , lumakuna suiu i pantiunnigmanda kaparispa , rumiwa piarispa purikurka .
Chi runaka , karumandata Jesusta kawaspa , kalpa kaillaiagrispa , paipa ñugpa ladu kungurigrirka .
Sinchi rimaiwa kaparispa , nirka : — Ai , kam tukuimanda mas atun Taita Diuspa wambra Jesús , ¿ imapatak nuka kaskama samukungi ? Diusmanda purdiusllami mañaiki : mana nukata sungu nanagta llakichiwakugsamui — .
Jesús , chi kuku wairata ñami niska karka : “ Chi runamanda llugsii ” . Chimandami chasa nirka .
Jesuska , chi runata tapurka : — Kam , ¿ imatak suti kangi ? Chiura ainirka : — Nuka , achka warangakunami suti kani . Iapa achkakunami kanchi .
Nispaka , Jesusta sinchi mañai kallarirka : — Mana kaimanda nukanchita sug luarma kachakui .
Chi ladira ladullapi , iapa achka kuchikuna mikuspa purinakurka .
Nigpika chi runapi kag kuku wairakunaka , Jesusta mañarkakuna , kasa nispa : — Nukanchita kachai , chi kuchikunapa ukuma iaikugringapa .
Chiura , Jesuska sakirka , chasa tukungapa . Chasaka chi kuku wairakunaka , ña runamanda llugsispa , kuchikunapa ukuma iaikugrirkakuna . Chiwanka tukui kuchikuna , mai iskai warangasina , iapa saia patata kalpaspa , kucha iaku ukuma sitarigrirkakuna . Chipi chukarispa , tukui puchukarirkakuna .
Chasa kawaspa , kuchikunata kawagkunaka , mitikuspa , puiblunigta i ñambinigta suiu parlaspa purigrirkakuna . Chasa uiagkunaka rirkakuna , imasa pasariskata kawangapa .
Jesuspagma chaiagrispaka , chi achka kuku wairakunata llugsichii tukuska runata kawagrirkakuna . Paika , allilla katanga churariska tiakurka ; paipa iuiaipas , ña allilla . Chasa kawaspaka , iapa mancharirkakuna .
Chi imasa pasariskata kawagkunaka willarkakunata , kuku wairakunata imasa Jesús llugsichispa , kuchikuna ukuma kachagta .
Chasa uiaspaka , Jesuspagma kaillaiaspa , nirkakuna : — Nukanchipa alpamanda llugsipuai .
Jesús ña kanuama iaikuska kauraka , chi kuku waira llugsichii tukuska runa , paita mañai kallarirka : — Nukatapas pusawai .
Jesuska , paita ainirka : — Manima . Kamba wasima rii . Kambakunata willagrii , kamta imasa atun Taita Dius suma llakiiwa kawagta i allilla ruraspa sakigta .
Chi runaka , Dekápolis suti puiblukuna suiu rispa , tukuipi imasa Jesús paita allilla ruraskata willaspa purigrirka . Chiura tukui uiagkuna , iapa mancharispa ujnarirkakuna .
Jesús ña ikuti kucha ialispa , sug ladu chimba chaiagriuraka , iapa achka runakuna paipagma tandarigrirkakuna . Jesús , chi iaku patallapi karka .
Chiura sug tandaridiru wasimanda taita , Jairo sutimi paipagma chaiagrirka . Chi taitaka , Jesusta kawaspa , paipa chaki ladu kungurispa ,
sumaglla mañai kallarirka , kasa nispa : — Nukapa warmi wambra , ñami wañupuaku . Kamba maki churapuagrii . Chasaka , ambiripuangapami ka .
Chiura Jesús , chi taitawa rii kallarirka . Nigpika iapa achka runakuna , Jesusta tanganakuiwanta kati kati rinakurka .
Katichinakugpura sug warmimi sugllapi rikurka . Chi warmi , chunga iskai wata iawar sitaiwa ungug karka .
Tukui ima iukaskata tukuchigpipas , ñi maikan ambigkunapas manima aliachirkakuna . Chasapaka , chi ambigkunawa mas ungurispa rikurka .
Chi warmika , Jesusmanda uiaspa , chi achka runakunapa chaugpipi Jesusta kati kati kaillaiaspa katichikurka .
“ Jesuspa katangata llamkaillawami ambirigsamusa ” ; chasa iuiaspa katiraiarka . Ña alli kaura , paipa katangata llamkarka .
Llamkagllapi , chi ungui ambirirka . Chi warmi , kikinpa kuirpupi ungui ambiriska iuiachirigsamurka .
Chasa ambirigllapi Jesuska , paipa iachaillawa maikan ambiriskata iuiachirispa , katiraiagkunata tigraspa , tapurka : — ¿ Pitak nukapa katangata llamkawarka ?
Paiwa iachaikugkunaka nirkakuna : — ¿ Manachu tukuikuna , tanganakuiwanta kamta katiraianakú ? Nigpika , ¿ imapatak tapukungi : “ ¿ Pitak llamkawarka ? ” ?
Jesuska , muiugta kawai aparka , pi llamkagta iachangapa .
Chiura chi ambirig warmika , manchaiwa chugchuspa , ña ambiriska kagta iuiarispa , kaillaiaspa , Jesusta kungurispa , sutipa tukui ima pasariskata willarka .
Chiura , Jesuska nirka : — Kam warmisita , nukamanda suma iuiariskamandami ambirigsamurkangi . Rii , mana manchaspalla . Kamba ungui , tukui ambiriskami kangi .
Jesús chara rimakugllapi , chi taitapa wasimanda chaiagrirkakuna , kasa nispa : — Kamba wambra ñami wañurka . ¿ Imapatak chara kai iachachig taitata imapas mañakunkangi ?
Jesuska , paikunata chasa uiaspa , chi taitata nirka : — Mana llakikui . Nukamanda suma iuiawai .
Chasa nispaka , tukuikunatami sakirka . Pedro , Santiago i waugkindi Juanllatami pusaspa rirka .
Chi wasima chaiagriuraka , iapa killachinakugta uiarinakurka . Sinchi llakiiwa kaparispa wakanakurka .
Jesuska , ukuma iaikuspa , nirkakunata : — ¿ Imapatak wakaspa killachinakungichi ? Chi wambra mana wañuska kanchu . Puñuillami puñuku .
Uiagkuna , paita asirkakuna . Jesuska , tukuikunata nirka : — Kanchama llugsiichi — . Nispaka , wambrapa taita i mama i paiwa sugkuna kaskakunallata pusaspa , wambra kaskama iaikugrirka .
Chi wambrata makimanda apispa , nirka — Talita kum — . Chi niraianmi : “ Wambrita , niikimi : atarii ” .
Chasa nigllapika , chi wambra atarirka . Atarispaka , purii kallarirka . Ña chunga iskai watami iukarka . Chasa kawaspaka , chipi kagkuna iapa mancharispa ujnarirkakuna .
Jesuska nirkakunata : — Chi wambrata mikui karaichi — . Kasapasmi nirkakunata — Chasa kawaskata , ¡ ujalallapas sugkunata willanakungichi !
Chimanda llugsispaka Jesús , kikinpa puibluma chaiagrirka . Paita katiraiagkunapas katirkakuna .
Warda punchaka Jesús , tandaridiru wasima iaikuspa , iapa achkakunata iachachii kallarirka . Paita uiaspa tukuikuna , iapa ujnarispa , kasami kikinpura tapurinakurka : — Kai runa , ¿ maipisik chituku iachaikugrirka ? ¿ Imawasik chituku suma iachaiwa tukurka ? ¿ Imawasik chituku mana imaurapas kawaskasina rurai pudí ?
¿ Manachu karpintiru ka ? ¿ Manachu Mariapa wambra ka ? ¿ Manachu Santiago , José , Judas i Simonpa waugkindi ka ? ¿ Manachu paipa panindikunapas , kaillapita nukanchiwa kankuna ? — . Chasa nispaka , Jesusta mana munarkakuna , pai ima iachachikuskata uiangapa .
Mana uiagmandakuna , Jesuska kasami nirkakunata : — Santu Ispirituwa rimagtaka sugnigta puriskapi sumaglla kuiaspami uiankuna . Ikuti kikinpa alpapi , kikinpa wasipi , kikinpurakuna mana munankunachu uiangapa .
Chimanda Jesús , chi puiblupi mana milagrukuna rurarka . Mailla ungugkunata maki churaspa , ambirka .
Chi runakuna paimanda mana suma uiagmanda , ujnarirka .
Chimanda llugsispaka , chi suiulla kaugsanakuskata iachachispa purikurka . Chunga iskai pai agllaskakunata kaiaspa , iskai iskai kachai kallarirka . Kachakuspaka , paipa iachaita kararkakunata , kuku wairakunata llugsichingapa .
Kasami nirkakunata : — Mana apanakuichi tanda , jigra , kulki ñi imapas ñambipa . Tawinalla makipi charirispa riichi .
Chakikunapi churaridirukar churaringichi . Katangapas , imasa churariska kaskallawa ringichi .
Kasapasmi nirkakunata : — Maikan wasipi iaikuspaka , chi wasillapi kangichi , chi puiblumanda sugsinama llugsinkama .
Ikuti maipi kamkunata mana chaskingapa u uiangapa munaskakunapagpika , chi puiblumanda llugsikuspa , chakipi alpa llutaraiaskata chabsispa , paikunata willagsina kawachingichi , mana alli rurag kagtakuna .
Chi kachai tukuskakunaka , purii kallarirkakuna , kasa iuiachispa : — Pandariikunata sakispa , Taita Diuswa tigramuichi — .
Chasallata , achka kuku wairakunata llugsichispa , achka ungugkunata asitiwa kakuspa ambispa purirkakuna .
Jesús iapa suma ruraspa purikuskamanda , tukuipimi iacharigsamurka . Chasa parlanakuskata uiaspa , mandag Herodeska paimanda nirka : — Chimi kangapa ka Juan Bautista . Wañuspaka , ikuti kaugsariskami kangapa ka . Chimandami mana imaurapas kawaskasina ruraspa puriku .
Sugkuna , Jesusmanda ninakurka : — Ñugpamanda Santu Ispirituwa rimag Eliasmi kangapa ka . Ikuti sugkunaka ninakurka : — Ñugpata tiarka Santu Ispirituwa rimagkuna ; chasallata rimagchar ka .
Herodeska , chasa uiaspa , nikurka : — Juanmi sutipa kangapa ka . Paipa umata , nukami anchuchingapa kacharkani . Pai Juanmi ikuti kaugsariska kangapa ka .
Manara Jesusmanda iacharigpi , Herodeska kacharka , Juanta apispa , karsilpi churangapa . Erodías suti warmipa kaugsasi chasa rurarka . Chi warmi karkasi Felipepa warmi . Chi Felipe , Herodespa waugkisi karka . Chi warmika , Herodeswasi kasararka .
Chimandasi Juanka , Herodesta piñaspa nikurka : — Kamta michanmi , kamba waugkipa warmiwa kaugsakungapa .
Chasa piñakugmanda , chi warmi iapa rabiawa munakurka , Juanta wañuchichingapa . Chasa munakuspapas , manasi pudikurka .
Kikin Herodeska , Juanmanda tukuipi allilla rurag i iuiag kagta iachaspaka , paita manchaspa , imasapipas kispichikurka . Juanta uiaspaka , mana iacharikurka ima ruranga . Chasa kagpipas , Juan rimaskata iacharka , kuntintulla uianga .
Chi warmi imasa iuiakuskasina paimanda puncha , kasasi chaiarka . Herodes tiagsamuska puncha chaiaura , paika , kati mandagkunata , suldadukunata mandagkunata i Galilea alpamanda taitakunata kunbidaspa , achka suma mikui kararkakunata .
Tukui kunbidaskakuna kawaspa tianakunkama , chi warmipa sipas warmi wambra , chi ukupi iaikugrispa , iapa sumasi bailarka . Chasa bailagmanda , mandag Herodesta i paiwa mikunakuskata iapasi sumarka . Chiura paika , sipasta nirka : — Kam ima munaska mañawai ; karasakimi — .
Sipasta ikuti kasapassi nirka — Taita Diuspa ñawipimi niiki : kam ima mañawaskami karasaki . Nuka mandakuska alpata chaugpipasmi karasaki .
Chasa uiaspaka chi sipaska , llugsispa , mamandita tapugrirka : — ¿ Imatak mañasa ? Chi warmika ainirka : — Juan Bautistapa umata mañai .
Chasa uiaspaka , kalpalla iaikugrispa , mandagta mañarka : — Kasami munani : kunauralla Juan Bautistapa umata platupi karawai .
Mana pai iuiakuskasina mañagmanda , iapasi llakirigsamurka . Kikin , Taita Diuspa ñawipi niskata paiwa kagkuna uianakugmanda , mana alli karka , sipasta : “ Mana ” ningapa .
Chasaka , chiuralla sug suldaduta kacharka , kasa nispa : — Juanta kunga anchuchispa , umata apagrii — . Chasa uiangallawa , karsilma rispa , umata anchuchigrirka .
Chita platupi apaspa , sipastasi kuagrirka . Sipas chaskispa , mamanditasi kuagrirka .
Juanwa purigkuna , chasa pasarigta iachaspaka , kuirputa apagrispa , pambagrirkakuna .
Jesús kachaska runakuna , paipagma ikuti chaiagrispaka , tukui imasa ruraspa i iachachispa puriska willagrirkakuna .
Chipi iapa achka runakuna chaiaspa i llugsispa purinakugmanda , mana iukarkakuna , ñi imasa mikunga . Chimanda Jesuska , pai agllaskakunata nirka : — Akushi nukanchilla , maipi mana runakuna tiaskama . Chipika samarisunchimi .
Chasa paikuna kanuapi iaikuspa , maikan runapas mana kaugsanakuska alpama rirkakuna , paikunalla kangapa .
Rinakugta kawaspaka , achka runakuna , maima ringapa kaskata iachaspa , tukui ladullapi puiblu suiunigmanda chakillawa kalpaspa rirkakuna . Chasaka , paikunapa ñugpa chaiagrirkakuna .
Jesús kanuamanda llugsiura , iapa achka runakuna kawarirka . Sitaska ubijakunasina ñi pipas mana kawangapa tiagsinami karkakuna . Paikunata chasa kawaspaka , Jesús iapa llakirigsamurka . Nispaka , achka imakuna allilla iachachii kallarirkakunata .
Ña chisiakuuraka , Jesusta katiraiagkuna , kaillaiaspa , nirkakuna : — Kai suiu , ñi pipas mana kaugsanakunchu . Ñami chisi ka .
Kai runakunata kachai kai suiulla kaugsanakuska wasikunama , mikui randispa mikuchukuna .
Jesuska nirkakunata : — Kamkuna , paikunata mikui karaichi . Paikunaka ainirkakuna : — ¿ Iskai patsa puncha ganaska kulkiwa tanda randigrispachu paikunata karasunchi ?
Jesuska nirkakunata : — Kawagriichi : ¿ maituku tandatak tiapungichita ? Kawagrispaka , nigrirkakuna : — Pichka tanda i iskai chalwallami tia .
Chiura , Jesuska nirkakunata : — Tukuikunata , achka achka , sugllapi sugllapi , suma ugsapi tiarichiichi .
Chasa uiaspaka , patsa patsa i pichka chunga pichka chunga tiarichirkakunata .
Nigpi Jesuska , chi pichka tandata i iskai chalwata charirispa , awasinama kawaspa , “ Pai Siñur ” Taita Diusta nirka . Tandakunata pitichispaka , katiraiagkunata kuaspa richirka , tukuikunata karaspa apangapa . Iskai chalwatapas chasallata tukuikunata karaspa richirka .
Tukuikunami sagsagta mikurkakuna .
Nispaka , chunga iskai saparu junda piti pitikuna tandachirkakuna .
Chi tandakunata , mai pichka waranga karikunami mikurkakuna .
Tanda puchuskata tandachigllapi , Jesuska paita katiraiagkunata nirka : — Kanuama iaikuichi . Sug ladu chimba Betsaida puibluma ialiichi . Nukaka , kai tukui runakunata : “ Kaiakama ” nispa , kachasakunata — .
Chi runakunata kachaspaka , sug lumama rirka , paipa Taita Diuswa rimanakungapa .
Chi tutaka Jesús , sapalla chi lumapi karka . Katiraiagkunaka , kanuapi kucha chaugpipi bugaspa rinakurka .
Iapa sinchi waira ñugpagnigmanda arkakugmandami iapa saikuska rinakurka . Chasa kawaspaka Jesuska , ña pakaringama , chi iakupi awalla chakiwa saruspa saruspa , paikunapagma ña chaiakugrirka . Paikuna kaska karullapi ialingapa kagsina rigchakurka .
Paikunaka , chasa iakupi saruspa awalla rikugta kawaspa , iuianakurka : “ Sug wairachar ka ” . Iapa mancharispami kaparirkakuna .
Tukuikunami paita chasa kawarkakuna . Kaparigllapi , Jesuska nirkakunata : — Sinchi iuiaichi . Nukami kani . Mana manchanakuichi .
Chasa nispaka , paikuna rinakuska kanuapi iaikugrirka . Chiura , wairapas kasillaiagsamurka . Chasa kawaspaka , iapa ujnarigsamurkakuna .
Jesús tandakunata achkaiachigsamuska ima niraiaskata manara iuiai apiska kaspami chasa ujnarirkakuna . Paikunapa iuiaika , charami iana tutapisina karkakuna .
Kucha ialispaka , sug ladu chimba Jenesaret suti alpama chaiagrirkakuna . Chipika , kuchupi kanuata watagrirkakuna .
Kanuamanda llugsiska kagllapi , chipi kagkunaka Jesusta rigsirkakuna .
Chi suiulla paipura willanakuspa , kalpalla rirkakuna . Nispaka , ungugkunata chakanakunapi apai kallarirkakuna maipi Jesús kagta iachaskama .
Maikan atun u uchulla puiblupi , maipi runakuna kaugsanakuskapi , Jesús ialingapa kaskanigta ungugkunata churarkakuna . Jesús ialikuura , ungugkunapas paita mañanakurka : — Kamba katanga puntallapas sakiwai llamkangapa — . Chiwanka , tukui llamkagkuna ambirigsamurkakuna .
Sug fariseokuna i Moisés ima niskata iachachig taitakuna , Jerusalenmanda chaiagrispaka , Jesuspagma kaillaiagrirkakuna .
Jesusta sug katiraiagkuna , mana maki maillarispalla mikunakurka . Chasa , ñugpamandakuna imasa iachachiskasina mana ruranakurka . Chasa kawaspa chi runakunaka , iapa mana allilla paikunamanda rimanakurka .
( Fariseokuna i tukui judiukunapas , ñugpamandakuna imasa iachachiskasina maki maillarispami mikunkuna .
Chasallata , wasimanda llugsispa , ikuti mainigmandapas chaiagrispaka , mana maki maillarispalla mana mikunkunachu . Achka ñugpamandakuna imasa iachachiskasinami chasallata rurankuna ; imasami wisinga , manga , iura pailakuna i puñudiru kawitukunata maillai iukankuna : chasa . )
Chasa ruradiru kagmandami chi runakuna , Jesusta tapurkakuna : — Kamta katiraiagkuna , ¿ imapatak ñugpamandakuna imasa iachachiskasina mana ruraspa kaugsanakú ? Mana maki maillarispallami mikunakú .
Jesuska ainirkakunata : — ¡ Miski simi , sungu awalla rimagkuna ! Kamkunamandami ñugpata rimag Isaías suti , Santu Ispirituwa kasa sutipa nirka : Kai alpapi kaugsagkuna , sungu awalla rimaspami kuiawankuna . Ikuti paikuna sungupi iuiaiwaka nukamanda sugpimi iuianakú .
Iangami nukata kunguriwagsina rurankuna . Nuka niskata iachachingataka , runapura imasa rurangapa niskallatami iachachinkuna .
Chasa nispaka , nirkakunata : — Kamkunapas , Taita Dius ima rurangapa willaraiaskata sakispa , ñugpamandakuna iachachiskallata ruraspami kaugsanakungichi .
Kasapasmi nirkakunata : — Kamkunapa ñugpa iachachiskallata ruraspa kaugsangapaka , Taita Dius ima rurangapa willaraiaskata wabutingichimi .
Moiseska , kasami nirka : “ Kamba taitata mamandita sumaglla kuiangi ” . Kasapasmi nirka : “ Maikanpas taitata i mamata kamigpika , chitaka chaianmi wañuchingapa ” .
Ikuti kamkunaka , kasami iachachingichi , maikanpa taitata u mamata ningapa : “ Nuka mana pudiikichitachu aidangapa . Tukui nuka ima iukaska , ‘ Korbán ’ u Taita Diusta karaskami niraiá ” .
Kamkuna chasa nispami iachachinakungichi , kunauramanda taitata i mamata mana kuiaspa aidangapa .
Chasa iachachispa , Taita Dius ima rurangapa willaraiaskataka wabutingichimi . Kamkunapura ñugpamanda iachachiskallatami ruraspa kaugsangapa munangichi . Achka chasallata rigchakunatami ruraspa kaugsanakungichi .
Chasa nispa , tukui chipi kagkunataka ikuti pai kaskama kaiaspa , nirkakunata : — Tukui runakuna , suma iuiarispa uiawaichi .
Runakuna ima mikuskaka , Diuspa ñawipi ñi ima mana mapasina niraianchu . Runakunapa sungumanda jiru iuiaikuna llugsiskami mapa niraiá . [
Rinri iukagkuna , nuka niskata uiawaspa , suma iuiaringichi . ]
Chi runakunata sakispa , wasima chaiagriuraka , Jesusta katiraiagkuna pai chasa iachachiskamanda tapurkakuna .
Chiura , Jesuska ainirkakunata : — Kamkunapas , nukawa kaspa , ¿ manarachu iachaikungichi ima niraiagta ? ¿ Manachu iachangichi , ima mikuskapas Diuspa ñawipi mana mapasina niraiagta ?
Chi mikui , mana sunguma iaikunchu . Wigsamami iaikú . Wigsamandaka , kanchamami llugsí — . ( Chasa nispaka , iachachirkami , tukui mikuikunaka alli kagta . )
Kasapasmi nirka : — Sungumanda jiru iuiaikuna llugsiskami Diuspa ñawipi mapa niraiá .
Sungumandami jiru iuiaikuna llugsí , kasa pandaringapa : sugpa warmiwa u sapalla warmiwa siriringapa , sisangapa , wañuchingapa ,
sugkunapata kichungapa munaringapa , jiru mana allilla ruraikuna rurangapa , llullachingapa , tukui mana allilla ruraspa kaugsangapa , sugkunata jiru iuiaiwa kawangapa , Taita Diusta kamingapa , iapa atun iuiaikunawa tukungapa , Taita Dius iuiachiskakunata mana uiaspalla upasina puringapa .
Tukui chasa pandaringapaka , sungumandami jiru iuiaikuna llugsí . Chasa pandariikunami Diuspa ñawipi mapa niraiá .
Chimanda llugsispa , Jesuska Tiro suti puiblu suiu rirka . Chipi chaiagrispaka , sug wasipi iaikugrirka . Kikinka munakurka , pipas mana iachachu chaiagrigta . Chasa munakugpipas , mana pudirka pakalla kangapa .
Paimanda iacharigllapi , sug warmi , paipagma rispa , kungurigrirka . Chi warmipa warmi wambra , kuku waira iaikuska karka .
Chi warmi mana karka Israelmanda . Sirofenisia suti alpamanda karka . Kungurispa , Jesusta mañarka : — Nukapa wambramanda kuku wairata llugsichipuai .
Jesuska nirka : — Ñugpa , wasimanda wambrakuna mikuchukuna sagsagta . Mana chaianchu , wambrakunapa tandata kichuspa , alkukunata sitapungapa .
Chiura , chi warmika ainirka : — Ari , taita turi . Wambrakuna mikunakuskapi , misa ukuma piti urmaskakunata , alkukunapasmi mikunkuna .
Chasa uiaspa , Jesuska paita nirka : — Allillami ainiwarkangi . Kuku waira , ñami kamba wambramanda llugsirka . Kunaura riilla kambagma .
Chi warmi paipagma chaiagriuraka , paipa wambraka allilla sirikuskatami tarigrirka , kuku waira ña llugsiska .
Tiro puiblunigmanda llugsispaka , Sidón suti puibluta Dekápolis puiblukunanigtapas ialispa , Galilea kuchama ikuti chaiagrirka .
Chipi kagkunaka , sug runa mana uiai i mana allilla rimai pudigta Jesuspagma pusarkakuna , kasa nispa : — Kai runata maki churapuai , ambiriska kangapa .
Chiura Jesuska , runakunapa sugllapi kaskata sapallata karuajma pusarka . Nispaka , paipa iskandi rinri utkupi paipa didu churarka . Chasallata , makipi tuka churaspa , paipa kallupi ialichirka .
Nispaka , awasinama kawaspa , sinchi samai kachaspa , nirka : — Efata — . ( Chi niraianmi : “ Paskarichu ” . )
Chasa nigllapi , chi runapa rinrikuna allilla uiarka . Kallupas , allilla rimai kacharirirka .
Chipi kagkunata , Jesuska nirka : — Kamkuna kawaskata mana ñi pitapas willanakungichi . Maituku “ Mana willanakungichi ” nigpipas , kawagkuna , mana uiaspalla , iapa ujnarispa , tukuipimi parlai apanakurka ,
kasa nispa : — Tukuipimi iapa suma allilla , Jesús rurá . Mana rinri uianakugtapasmi uiangapa ambí . Mana rimai pudiskakunatapasmi rimangapa ambí .
Chi punchakuna , iapa achka runa tandariskakuna kaspaka , ikuti mana iukarkakuna ima mikungapa . Nigpi Jesuska , katiraiagkunata kaiaspa , nirkakunata :
— Kai tukui runakuna , ña kimsa punchami nukawa kaipi kankuna . Paikuna ñi ima mana mikungapa iukagmanda , nukata iapami llakiriwagsamú .
Sugkuna , karumandami kankuna . Paikunata mana mikui karaspalla kikinkunapagma nuka kachagpika , ñambi rinakuskallapimi diiarkai sambaiaspa urmagringakuna .
Katiraiagkuna ainirkakuna : — Kai maikan runapas mana kaugsanakuskapi , paikunata , ¿ imawatak iarkai anchuchisunchi ?
Jesuska tapurkakunata : — ¿ Maituku tandatak tiapungichita ? Chiura ainirkakuna : — Kanchis tandallami tia .
Chasa uiaspa , Jesuska chipi kagkunata nirka : — Alpapi tiariichi — . Nispaka , chi kanchis tandata charirispa , “ Pai Siñur ” Taita Diusta nirka . Chiuralla pitichispa , katiraiagkunata kuaspa richirka . Paikunaka , tukuikunata karaspa aparkakuna .
Sug uchulla chalwakunapasmi tiapurkakunata . Chikunatapas chasallata makipi charirispa , “ Pai Siñur ” Taita Diusta nirka . Nispaka , katiraiagkunata nirka : — Tukuikunata karaichi .
Tukuikunami sagsagta mikurkakuna . Nispaka , kanchis saparu junda piti pitikuna tandachirkakuna .
Mai chusku waranga runakunami mikurkakuna . Chiuramanda Jesús , chi runakunata : “ Kaiakama ” nispa , kacharkakunata .
Kachangallawa , katiraiagkunawa kanuapi iaikurkakuna . Chimandaka , Dalmanuta suti alpama rirkakuna .
Chi alpama chaiagriuraka , fariseokuna , kaillaiagrispa , Jesuswa kallarirkakuna sinchi rimanakungapa . Paita mañanakurka , mana imaurapas kawaskasina awa luarmanda kawachingapa ; chasaka , paimanda iachangapa , sutipa Taita Dius kachamuska kagta .
Jesuska , llakirispa , sinchi samai kachaspa , nirkakunata : — ¿ Imapatak kai punchakunamanda runakuna mañawanakungichi : “ Mana kawaskasina kawachiwai ” ? Kasami nuka niikichita : ñi imapas mana kamkuna munaskasina kawangapa kangichichu .
Chasa nispaka , paikunata sakispa , ikuti kanuapi katiraiagkunawanta iaikuspa , llugsirkakuna , kucha sug ladu chimba ialingapa .
Katiraiagkuna kungariska karkakuna , tanda apangapa . Kanua ukupi , sug tandallami tiapurkakunata .
Ña kuchapi rinakuura , Jesuska nirkakunata : — Suma iuiarispa uiawaichi . Fariseokunapa i Herodespa libadurasina iuiaita , ¡ ujalallapas iuianakungichi !
Chasa uiaspaka , kikinpura rimarinakurka , iuiaspa : “ Tanda mana apamuskamandami chasa nukanchita niku ” .
Chi rimarinakuskata uiaspa , Jesuska nirkakunata : — ¿ Imapatak ninakungichi : “ Tanda mana apamuskamandami chasa nukanchita niku ” ? ¿ Imawantak , uiawaspapas , kamkunapa umapika manara iaikú ? Kamkunapa iuiaika , ¿ charachu amsapisina kangichi ?
Ñawi iukaspapas , ¿ charachu mana kawagsina kangichi ? Chasallata , rinri iukaspapas , ¿ charachu mana uiagsina kangichi ?
¿ Manachu iuiaringichi , nuka pichka tandata pitichiuraka , pichka waranga runakuna mikugtakuna ? Chi puchuskakunataka , ¿ maituku saparu jundatak tandachirkangichi ? Paikunaka ainirkakuna : — Chunga iskai saparu .
Jesuska tapurka : — Chasallata , nuka kanchis tandata pitichiuraka , chusku waranga runakuna mikurkakuna ; chi puchuskakunataka , ¿ maituku saparu jundatak tandachirkangichi ? Ainirkakuna : — Kanchis saparu .
Chasa ainiura , Jesuska nirkakunata : — Chasa kagpipas , ¿ manarachu kamkunapa iuiaipi iaikú ?
Chiuramandaka , Betsaida puibluma ikuti chaiagrirkakuna . Chipika , sug runa mana ñawi kawagta Jesuspagma pusaspa , mañarkakuna , kasa nispa : — Kamba makiwa kai runata llamkapuai , ambiringapa .
Chiura Jesuska , chi mana ñawi kawagta makimanda apispa , chi puiblumanda sugsinama pusarka . Chaiachigrispaka , paipa tuka makipi churaspa , ñawipi llamkarka . Nispaka , paita maki churaspa , tapurka : — ¿ Ñachu imapas kawangi ?
Chiura ainirka : — Runakunaka , sachakunasina purinakugtami kawakuni .
Ikuti Jesús , ñawipi maki churarka . Chasa churaura , mas allilla tukugsamurka . Chasaka , tukui allilla ñawiwa kawai kallarirka .
Chiura Jesuska , wasima paita kacharka , kasa nispa : — ¡ Ujalallapas puiblupi kutikungi !
Chimandaka , Filipopa Sesarea suti suiu paita katiraiagkunawanta purinakurka . Ñambi rinakuskapika , Jesús tapurkakunata : — Maikankuna nukamanda , ¿ pitak kagta ninkuna ?
Paikunaka ainirkakuna : — Sugkuna ninkunami : kam kangisi Juan Bautista . Sugkunaka : kam ñugpamanda rimag Elías ; ikuti sugkunaka , maikan ñugpamanda Santu Ispirituwa rimagsi kangi .
Chiura , Jesús tapurkakunata : — Kamkunaka nukamanda , ¿ pi kagtatak niwangichi ? Chasa tapuura , Pedroka ainirka : — Taita Dius agllaska Cristomi kangi .
Pedro chasa niura , Jesuska paikunata nirka : — Mana pitapas nukamanda chasa willanakungichi .
Nispaka iachachii kallarirkakunata , kasa nispa : — Kai Runa Tukuskataka iapa llakii i nanai iukangapami chaiawaku . Iaia sasirdutikuna , Moisés ima niskata iachachig taitakuna i sug taitakunapas wabutiwangapami kankuna . Nukata wañuchiwangapami kankuna . Chasa wañuska kaspapas , kimsa punchapika ikutimi kaugsaringapa kani — .
Chasa nikurka , katiraiagkuna allilla iachangapa . Chasa uiaspa Pedroka , Jesús sapallata mana uianakuskama pusaspa , piñaimi kallarirka .
Chiura Jesuska , tigrarispa , katiraiagkunata kawaspa , Pedrotaka piñarka , kasa nispa : — Nukapa ladumanda , iaia kuku , anchurii . Kam mana iuiakungichu Taita Dius imasa iuiakuskasina . Runakunapa iuiaillawami chasa iuiakungi .
Chasa nispaka , achka runakunata paita katiraiagkunawanta kaiaspa , nirkakunata : — Maikan nukata katiraiawangapa munagka , kikinmanda kungarichu . Paipa krusta markarigsina ruraspami iuká katiraiawanga .
Maikan kikinpa kaugsaita kispichingapaglla iuiakugpika , kikinmi puchukaringapa ka . Ikuti maikanpas nukamanda i Alli Willaimanda wañuchii tukugpika , mana mas wañui kaugsaitami taringapa ka .
— Sug runa tukui kai alpapi ima munaska iukagpipas , paipa almata mana kispichigpika , chi iukaskakuna ñi imapa mana balipungapa kanchu .
Chi runaka , paipa almata chingachispaka , ¿ imawatak pudingapa ka , ikuti taringapa ? Ñi imawapas manima .
— Taita Diusta ñi imapa mana iuiarispa , mana allilla ruraspa purinakug runakunawami kamkuna kaugsanakungichi . Chi runakunapa ñawipi maikanpas nukamanda i nukapa rimaikunamanda unz̈aspa , “ Mana rigsinichu ” nigkunata , nukapasmi chasallata rurasa . Kai Runa Tukuska samuura , nukapa Taita suma atuniachiskawami tukuipi alli anjilkunawa samungapa ka . Chiura samuspami , maikan nukamanda wabutispa , “ Mana rigsinichu ” nigkunata , chasallata nukapas ningapa kani .
Kasapasmi nirkakunata : — Kasami nuka niikichita : maikan kaipi kagkuna manara wañugkuna , tukui imasa Diuspa suma mandai chaiamugtami kawangapa kankuna .
Chiuramanda sugta punchapika , Pedrota , Santiagota i Juanta pusaspa , sug awa lumama paikunallawa sikagrirka . Chipi chaiagrispaka , paikuna kawanakugllapi , sug rigcha kawarimi tukugsamurka .
Paipa katanga , iapa iura punchallami tukurka , kai alpapi ñi maikan katanga tagsag mana chasa iuraiachii pudingasina .
Kawanakugllapi , Elías i Moisés kawarigsamurkakuna . Chi runakunaka , Jesuswa rimanakui kallarirkakuna .
Chasa kawaspaka , Pedroka Jesusta kasami nirka : — Iachachig taita , kaipi iapa alli iuiachimi kanchi . Kimsa tambu kaipi rurasunchi : kammanda sug , Moisesmanda sug , sugka Eliasmanda — .
Tukui kimsandikuna iapa manchaiwa kaspami mana imapas iuiarispalla Pedro chasa nirka .
Chiura puiulla , paikunata kilpagsamurka . Chi puiu ukumanda sug rimagta uiarigsamurka , kasa nispa : — Kai , nukapa kuiaska wambrami kapuá . Paita uiapuangichi .
Paikuna ikuti muiugta kawaura , Jesuska ikuti sapalla kawarigsamurkakunata ; sugkunaka manima .
Chi lumamanda uraikunakuuraka , Jesuska nirkakunata : — Kamkuna ima kawaskata mana pitapas willanakungichi . Kai Runa Tukuska wañuspa kaugsariskauramandami chasa kawaskata willankangichi .
Chasa paikuna uiaspaka , ñi pita mana willarkakuna . Chi kimsandikunaka tapurinakurka : — Chi “ wañuspa , ikuti kaugsariska ” , ¿ imatak niraiá ? — .
Nispaka , Jesustaka tapurkakuna — ¿ Imapatak Moisés ima niskata iachachig taitakuna ninkuna : “ Eliastami chaiaku , Taita Dius agllaska Cristopa ñugpa samungapa ” ?
Chiura , Jesuska ainirkakunata : — Sutipami Elías ñugpa samungapa ka . Tukuimi allichigsamungapa ka . Chasa samungapa willaraiaskaka , allillami ka . Kasapasmi ñugpamanda librupi willaraiá : Runa Tukuska , achka llakii i nanai iukaspa , wabutiimi tukungapa ka .
Nukaka , kasami niikichita : Elías ñami samurka . Paitaka imasa munaskasinami mana allilla rurarkakuna , imasa paimanda willaraiaskasina .
Jesús chi kimsandikunawa paita katiraiagkunapagma chaiagriura , iapa achka runakuna paikunapa muiugta saianakugtami kawagrirkakuna . Paita katiraiagkunawa Moisés ima niskata iachachig taitakunawa sinchi rimanakurka .
Tukui chipi kagkunaka , Jesusta kawaspa , iapa ujnarirkakuna . Nispaka , paipagma kalpalla rirkakuna , “ Puangi ” ningapa .
Chiura , Jesuska tapurkakunata : — ¿ Imatak chikunawa sinchi rimanakungichi ?
Chi runakunapuramanda sug runaka , Jesusta ainirka : — Iachachig taita , nukapa wambratami kambagma pusamurkani . Paita , sug kuku wairami iaikupuarka . Chimandami mana rimangapa pudipuá .
Chi kuku waira , paipa kagsina , imaurapas apispa , alpapimi urmachipuá . Chiura , tuka sitaspa , kiru mukuspa , kanirispami kallarí . Nispaka , wañuskasinami tukugsamú . Chimandami kamta katiraiagkunata mañagsamurkani : “ Chi kuku wairata llugsichipuaichi ” . Nigpika , paikuna manima llugsichipuangapa pudirkakunachu .
Jesuska , paikunata nirka : — ¡ Ai , kam runakuna , Taita Diuswa ñi ima mana iuiagkunami kangichi ! ¿ Imaurakamatak kamkunata chasa charinakusakichita ? — . Chasa nispaka — Chi ungugta , kaima pusamuichi — nirka .
Chiura , wambrata Jesuspagma pusarkakuna . Kuku wairaka , Jesusta kawangallawami wambrata iapa chabsichigsamurka . Chiwanka , alpapi urmaspa , tukuima builtiarikurka , tuka sitaspa .
Chiura Jesuska , taitandita tapurka : — ¿ Maituku unaitak chasa ungui iuká ? Chiura ainirka : — Uchullauramandata .
Achka biajimi chi kuku waira , nina ukupi i iakupi urmachipuá , paita puchukangapa . Kamka , imallapas pudispaka , nukanchimanda llakirispa , aidawai .
Jesuska nirka : — ¿ Imapatak niwakungi : “ Kamka , imallapas pudispaka , aidawai ” ? Maikanpas nukamanda suma iuiawagtaka tukui imapas allillami tukugsamú .
Chasa nigllapi , chi wambrapa taitaka , kaparispa , nirka : — Ari , kammanda sumami iuiani . Aidawai , mas iuiaringapa .
Achka runakuna , chima kalpa chaianakugrirka . Chasa kawaspa , Jesuska chi mana alli kuku wairata sinchi piñarka , kasa nispa : — Kam kuku waira mana rimangapa i mana uiangapa sakigtami niiki : wambramanda llugsii . Mana mas ikuti iaikugsamungi .
Chasa niuraka , kaparichispa , ikuti iapa chabsichispa , llugsirka . Chiura chi wambra , wañuskasina tukugsamurka . Chasa kawaspaka , achkakuna ninakurka : — Wañuskami ka — .
Jesuska , chi wambrata makimanda apispa , atarichirka . Chiuralla , allilla saiarigsamurka .
Chiuramanda Jesuska , sug wasipi iaikugrirka . Chipika pai sapalla kaura , paita katiraiagkuna tapurkakuna : — ¿ Imawantak nukanchika mana pudirkanchi , chi kuku wairata llugsichingapa ?
Chiura , Jesuska ainirkakunata : — Taita Diusta sinchi mañaskakunawami chi kuku wairakunata llugsichingapa pudirí .
Chimanda llugsispaka , Galilea alpata ialinakurka . Chita ialinakuspa , Jesús munarka , mana pipas iachachukuna .
Katiraiagkunatami iachachispa rikurka , kasa nispa : — Kai Runa Tukuskaka , mana alli runakunapagmami chaiachii tukungapa ka . Paikunaka wañuchiwangapami kankuna . Chasa wañuska kaspapas , kimsa punchapika ikutimi kaugsaringapa kani .
Chasa niskata uiaspaka , katiraiagkuna mana iacharkakuna ima niraiagta . Chi uiaskata mana iachaspapas , manchaspa karkakuna , ima niraiagta Jesusta tapungapa .
Kafarnaum puibluma chaiagrispaka , wasima iaikurkakuna . Chipika , Jesuska tapurkakunata : — Ñambi samunakuskapi , ¿ imatak sinchi rimanakurkangichi ?
Paikunaka , upalla tianakurka . Ñambi rinakuskapika , kikinpura sinchi rimarinakurka , kasa iuiarispa : “ Nukanchimandaka , ¿ pisik mas atun taita tukuska niraianchi ? ” .
Chimanda Jesuska , tiarispa , chunga iskai pai agllaskakunata kaiaspa , nirkakunata : — Maikan mas atun taita kangapa munagka iukanmi ñugpa mas uchullasina , tukuikunapa lutrinsina kanga .
Chasa nispaka , sug uchulla wambrata kaiaspa , chaugpipi saiachirka . Chi wambrata ugllaspa , paikunata nirka :
— Maikanpas kai uchullatasina nukamanda iuiarispa chaskigpika , nukata chaskiwagsinami rurá . Chasa chaskiwaspaka , mana nukallata chaskiwag niraianchu . Nukata kachamuwagtapasmi chaskig niraiá .
Juanka , Jesusta kasami nigrirka : — Iachachig taita , sug runa kamba sutiwami kuku wairakunata llugsichikugta kawarkanchi . Pai mana nukanchiwa sugllapi purig kagmanda , nukanchika nirkanchimi : “ Mana chasa rurakui ” .
Jesuska , katiraiagkunata ainirka : — Ianga kawangichi . Maikan nukapa sutiwa suma mana imaurapas kawaskasina ruragkuna , nukamanda tukuipi allillami rimankuna .
Maikanpas mana nukanchita piñagkuna , nukanchiwa suma iuiaiwami kankuna .
Kasami nuka niikichita : maikanpas kamkunata , Cristota katiraiagmanda iuiarispa , sug kuashag chiri iakullapas karagpika , Taita Dius , paimanda mana kungaringapa kanchu .
— Ikuti maikanpas kasa uchulla nukamanda suma iuiawagta pandachipuagpika , paita chaiantrami , sug atun kutanga rumi kungapi walkachispa , atun kucha iakuma sitagringapa .
Kamba makiwa pandaringapa chaiagpika , chita chaianmi kuchungapa , mana pandaringapa . Chasapaka , mas allichar kantra , maki kuru suma luarma iaikugringapa . Mana kagpika , ¿ iskandi makikunawantachu munaipa , atun nina ñi imaurapas mana wañungapa kaskapi kaugsagringapa ? [
Chipika , kuru kuirputa mikugkuna mana wañungapa kanchu . Ninapas chasallata ñi imaurapas mana wañungapa kanchu . ]
— Chasallata , kamba chakiwa pandaringapa chaiagpika , chita chaianmi kuchungapa , mana pandaringapa . Chasapaka , mas allichar kantra , chaki kuru suma luarma iaikugringapa . Mana kagpika , ¿ iskandi chakikunawantachu munaipa , diltudupa ninama sitai tukungapa ? [
Chipika , kuru kuirputa mikugkuna mana wañungapa kanchu . Ninapas chasallata ñi imaurapas mana wañungapa kanchu . ]
— Ikuti chasallata , kamba ñawiwa kawaspa pandaringapa chaiagpika , chita chaianmi surkungapa , mana pandaringapa . Chasapaka , mas allichar kantra , suglla ñawillawapas Taita Dius suma mandakuskama iaikugringapa . Mana kagpika , ¿ iskandi ñawikunawantachu munaipa , diltudupa ninama sitai tukungapa ?
Chipika , kuru kuirputa mikugkuna mana wañungapa kanchu . Ninapas chasallata ñi imaurapas mana wañungapa kanchu .
Kasapasmi Jesús nirka : — Tukuikuna alli kangapaka , ninapi rupakugsina llakiiwami kangapa kankuna , kaugsankama .
— Kasapas . Kachi , allillami ka . Kachi wagllirigpika , mana pudiringachu kachiachingapa . Imasa allilla kachiwa mikuita kachiachigsina , kam kikinpura tukuipi sumaglla kaugsangichi , mana piñachirinakuspalla .
Chi puiblumanda llugsispaka , Jordán iaku sug ladu chimba ialispa , Judea alpama chaiagrirkakuna . Chipika , ikuti achka runakuna tandarirkakuna . Chiura chi runakunata , Jesús iachachii kallarirka ; imasami iachachidur karka : chasallata .
Chi iachachikunkama , sug fariseokunapas kaillaiagrirkakuna . Chi runakunaka , Jesusta pandachingapa iuiaiwa tapurkakuna , kasa nispa : — ¿ Sug runa pudinchu , kikinpa warmita sitangapa ?
Chiura , Jesuska tapurkakunata : — Moiseska , ¿ imatak kamkunapa ñugpamandakunata nirka ?
Chiura , paita ainirkakuna : — Moiseska sakirka , kusa , sug iskribiska warmita kuaspaka , ña paitaka sitaska niraiangapa .
Jesuska nirkakunata : — Kamkuna upa iuiai tukuska kagmandami Moisés kamkunata chasa rurangapa sakirka .
Taita Diuska , ñugpata kai alpata wiñachispa , “ Kari i warmimi rurarka .
Chimandami , kari kagpi , paipa taitata mamandita sakispa , paipa warmiwa iskandikuna sugllasina tukugsamungapa kankuna ” .
Chasa kaspaka , mana iskai niraianchu . Suglla tukuskami niraiá .
Taita Dius chasa suglla tukuska niraiaskata , ñi maikan runapas mana iukanchu , “ Sitanakui ” ninga .
Chiuramandaka wasipi kagriura , Jesusta katiraiagkuna chasa pai iachachikuskamanda ikuti tapugrirkakuna .
Chiura , Jesuska ainirkakunata : — Maikanpas , kikinpa warmita sitaspa , sug warmiwa kasaragpika , ñugpa warmimanda kuntra atun pandariimi rurá .
Chasallata maikan warmi , paipa kusata sitaspa , sug kariwa kasaragpika , atun pandariimi rurá .
Suura uchullakunata , paikunapa atunkuna Jesuspagma pusarkakuna , paikunata maki churaspa , Taita Diusta paikunamanda mañangapa . Jesusta katiraiagkunaka , pusanakugta piñaspa , nirkakuna : — Mana kaillaianakuichi .
Chasa kawaspa Jesuska , paita katiraiagkunata rabiawa piñaspa , nirka : — Ianga kawaichi , wawakuna nukapagma samuchukuna . ¿ Imapatak arkanakungichi ? Kai wawakunasina kagkunami suma luarma iaikugringapa kankuna .
Kasami nuka niikichita : maikanpas mana Diuspa ñawipi kai uchullakunasina allilla tukugsamugpika , mana suma luarma iaikugringapa kankunachu .
Chasa nispaka , wawakunata ugllaspa , paikunata maki churaspa , nirka : — Taita Dius , kamkunata iapa kuiaspa kawapuachu .
Chimanda ñambi llugsikuskapika , sug runa , kalpaspa , Jesuspa ñugpa ladu kungurigrirka , kasa tapuspa : — Alli iachachig taita , ¿ imasatak iukani ruranga , mana puchukaridiru suma kaugsaita taringapa ?
Jesuska ainirka : — ¿ Imapatak nukata : “ Alli iachachig taita ” niwakungi ? Maikanpas mana alli tianchu . Taita Diusllami alli ka .
Moisés ima niskata ñami iachangi : “ Mana wañuchingi . Mana sugpa warmiwa siriringi . Mana sisangi . Mana pimandapas llullangi . Imapas mana llullachispa sisangi . Kamba taitata mamandita sumaglla kuiangi ” .
Chiura , chi runa ainirka : — Iachachig taita , nuka uchulla kauramandatami tukui chi niskata chasa ruraspa kaugsani .
Jesuska , paita kuiaiwa kawaspa , nirka : — Nigpika , kasami pisipukungi . Kunauralla rii . Tukui ima iukaskata katugrii . Katuska kulkitaka mana iukaskakunata tukuita karagrii . Chasa ruraspaka , suma luarpika iapa iukagmi tukungapa kangi . Nispaka samungi , nukata katiwangapa .
Chasa rimaskata uiaspaka , chi runa llakirirka . Irkiaspami rirka , iapa iukag kaspa .
Jesuska , muiugta kawaspa , katiraiagkunata nirka : — Iapa iukagkuna suma luarma iaikugringapaka , iapa trabajusumi kangapa ka .
Chasa uiaspa , katiraiagkunaka iapa ujnarirkakuna . Jesuska , ikuti nirkakunata : — Wambrakuna , iapa trabajusumi ka , suma luarma iaikugringapa .
Maschar alli kantra , sug wagra , sug aguja ñawipi ialingapa . Chimanda mas trabajusumi ka , chi iapa iukagkuna suma luarma iaikugringapa .
Chasa uiaspaka katiraiagkuna , iapa mancharispa , kikinpura tapurinakurka : — Nigpika , ¿ pisik kispiringapa pudinga ?
Chiura Jesuska , paikunata kawaspa , nirka : — Ñi maikan runa mana pudinchu . Taita Diusllami kispichingapa pudí . Taita Diusmi imapas pudí .
Chiura Pedroka , nii kallarirka : — Uiamui . Nukanchi , tukui ima iukaskata sakispami kamta katiraianchi .
Jesuska ainirka : — Kasami nuka niikichita : maikanpas , nukata i Alli Willaita kuiaspa , wasita , waugki i panikunata , mama i taitandita , wambrakunata , alpakunata u ima iukaskata sakispa katiwagka ,
patsamanda mas patsami kai alpapita chaskingapa kankuna . Chasallata wasikuna , waugki i panikunata , mamandikunata , wambrakunata i alpakunatapasmi chaskingapa kankuna , nukata katiraiawagmanda llakii pasaspa . Suma luarpipas , mana puchukaridiru kaugsaitapasmi tarigringapa kankuna .
Chasa kagpipas , kunaura ñugpa niraiaskakuna , achkakunami kati laduma tukungapa kankuna . Ikuti kunaura kati niraiaskakunaka , achkakunami ñugpa laduma tukungapa kankuna .
Chiuramanda , Jerusalén puibluma ñambi rinakurka . Jesuska ñugpa rikurka . Paita katiraiagkunaka , ujnarispa kati kati rinakurka . Sug runakunaka , manchaspami katichinakurka . Jesuska , ikuti chunga iskai pai agllaskakunallata kaiaspa , ima paita pasaringapa kagta willai kallarirka , kasa nispa :
— Uiawaichi . Jerusalenmami rinakunchi . Chipika , kai Runa Tukuskaka iaia sasirdutikunapa i Moisés ima niskata iachachig taitakunapa makipimi apichii tukungapa ka . Chi runakunaka , nukamanda ningapami kankuna : “ Wañuchiimi chaiá ” . Nispaka , mana judíu kaskakunapagmami chaiachiwangapa kankuna .
Paikuna , nukata unz̈awaspa , tukawaspa , asutiwaspa , wañuchiwangapami kankuna . Chasa wañuska kaspapas , kimsa punchapika ikutimi kaugsaringapa kani .
Zebedeopa wambrakuna , Santiago i Juan suti , Jesuspagma kaillaiaspaka , kasami nirkakuna : — Iachachig taita , nukanchi ima mañanakuskata , ¿ manachu uiawantrangi ?
Chiura , Jesús tapurka : — ¿ Imatak munanakungichi , nuka rurangapa ?
Chiura ainirkakuna : — Kam sumaglla mandangapa tiarispa chaiaura , nukanchita tiarichingi : sugtaka kamba alli ladu , sugtaka kamba lluki ladu .
Jesuska nirkakunata : — Mana iachangichichu ima mañanakugta . Nukata chaiawangapami ka , iapa achka llakiikuna iukangapa . ¿ Kamkunapaschu chasallata pudintrangichi , llakiikunata pasangapa ? Chasallata , nukata chaiawangapami ka , wañuchii tukungapa . ¿ Kamkunapaschu chasallata pudintrangichi , wañuchii tukungapa ?
Chiura ainirkakuna : — Ari , chasa pudingapami kanchi . Jesuska nirkakunata : — Ari , nuka llakiikunasinallatata , kamkunapasmi pasankangichi . Imasami nuka wañuchii tukungapa kani : kamkunapasmi chasallata wañunkangichi .
Chi nukapa alli ladu lluki ladu tiarichingapaka , nukata mana chaiawakunchu kawangapa . Maikan nukapa Taita agllaskakunatami chasa tiarichingapa ka .
Santiago i Juan ima mañanakuskata uiaspaka , chi sug chunga katiraiagkuna rabiarii kallarirkakuna .
Jesuska , paikunata kaiaspa , nirkakunata : — Kamkuna allillami iachangichi : kai alpapi atun mandagkuna , mandanakuskapi kaugsagkunata ñi ima mana llakispallami mandankuna . Chasallata , maikanpas atun mandagsina tukuspa , mana llakispallami runakunata charinkuna .
Kam kikinpuraka , chasa rurag runakunaka mana kangichi . Kam kikinpura maikan , Diuspa ñawipi atun kangapa munaspaka , sugkunapa lutrinsina tukuchu .
Maikan mas atun taita kangapa munagpas , ñugpa iukanmi , tukuikunapa lutrinsina kanga .
Chasallata kai Runa Tukuskaka mana samurkachu , sugkunata lutrinsina churangapa . Tukuikunapa lutrinsina kangapami nuka samurkani . Nukapa wañuiwami achkakunata kispichingapa kani .
Jesús katiraiagkunawanta , Jerikó suti puibluma chaiagrirkakuna . Iapa achka runakuna , paita katichirkakuna . Chimanda llugsinakuura , sug runa mana ñawi kawag , limusna mañaspa , ñambi kuchupi tiakurka . Chi runa , Timeopa wambra Bartimeo suti karka .
Chi runaka , Nazaretmanda Jesús ña ialikugta uiaspa , kaparii kallarirka , kasa nispa : — Davidpa wambra Iaia Jesús , nukamanda llakirii .
Achka runakuna , paita piñaspa , ninakurka : — Upalla kai . Paika , ikuti mas sinchimi kaparii kallarirka , nispa : — Davidpa wambra , nukamanda llakirii .
Chasa uiaspa Jesuska , saiarispa , nirka : — Paita kaiamuichi . Chi runata kaiaspaka , nirkakuna : — Alli iuiachirispa , atarii . Kamtami kaiaku .
Chasa uiaspaka , kataraiaska katangata sitaspa , utkalla Jesuspagma chaiagrirka .
Chaiagriura , Jesuska paita tapurka : — ¿ Imatak munakungi , nuka kamta rurangapa ? Chiura ainirka : — Nukapa iachachig taita , nuka kawangapami munakuni .
Chiura , Jesuska nirka : — Kam nukamanda suma iuiariskamandami ambirigsamungi . Kunaura kambagma riilla . Chasa nigllapi , allilla kawai kallarirka . Nispaka , Jesús maima rikuskama katii kallarirka .
Jerusalenma ña kaillaianakuspa , Betfajé i Betania suti puiblukuna ña kawarikuskamanda , Olivos suti lumakama chaiagrirkakuna . Chimanda Jesuska , iskai katiraiagkunata kacharka ,
kasa nispa : — Riichi chi ñugpa ladu uchulla puibluma . Chaiagrispaka , tarigrinkangichimi sug buru wataraiaskata , manara pipas tiariska . Chi buruta paskaspa , apamungichi .
Maikan tapuchu : “ ¿ Imapatak chasa ruranakungichi ? ” : chiura ainingichi : “ Iaia Jesustami ministiku . Mañachii . Ñami kutichimunga ” .
Chi kachai tukuskakunaka , rispa , sug wasi ladullapi buru wataskata tarigrirkakuna . Chitaka paskarkakuna .
Chipi kagkunaka tapurkakuna : — ¿ Imapatak buruta paskanakungichi ?
Chiura , Jesús imasa niskasina ainirkakuna . Chasa uiaspaka , sakirkakuna apangapa .
Chiura , buruta Jesuspagma aparkakuna . Chaiachigrispaka , burupa wasapi paikunapa katangakunata churarkakuna . Chasapika Jesús , tiarispa , rii kallarirka .
Chasa Jesús rikugta kawaspa , achka runakuna , paikuna kataraiaska katangakunata ñambi suiu mandachirkakuna . Sugkunaka , pangaiug sacha uchulla malkikunata kuchuspa , ñambi ñambi churarkakuna , pai ialingapa .
Nispaka Jesusta ñugpagkuna i paipa kati rinakug , kasa kaparispa nii kallarirkakuna : — Taita Diusta iapa suma kagtami ninchi . Atun Taita Dius kachamuskami samukungi . Paipa iapa kuiaskami kangi .
Kam samukungimi , nukanchipa ñugpamanda taita David mandaskasinallatata suma mandag kangapa . Taita Dius awa suma luarpi kagtami ninchi : “ Kam , iapa sumami kangi ” .
Jesús chasa Jerusalenma chaiagrispaka , Diuspa atun wasi ukuma iaikugrirka . Chi ukupi tukuita kawaspaka , ña chisiaska kaura , chunga iskai pai agllaskakunawanta Betania puibluma rirka .
Chi kaiandi , Betania puiblumanda rikuskapika , Jesusta iarkai apigsamurka .
Sug igus pangaiug sachata karumandata kawarka . “ Chi sachapi mikui muiumi tianga ” iuiaspa , chima kaillaiarka . Chi sachama chaiagriuraka , ñi ima mikui mana iukarka , manara tiariska kagmanda .
Chiura , Jesuska nirka : — Kunauramanda , ñi imaurapas mana pipas , kai sachamanda muiu mikungapa kankunachu . Chasa rimagtaka , paita katiraiagkuna uiarkakuna .
Chimandaka , Jerusalén puibluma ikuti chaiagrirkakuna . Diuspa atun wasi ukuma iaikugrispa , Jesuska katugkunata i randinakugta chi ukupi kawarka . Chimanda , iapa rabiarispa , paikunata llugsichii kallarirka . Kulki trukagkunapa misakunata i paluma katugkunapa bankukunatapas bulachirka .
Chasallata , mana sakirka , pipas chi wasi ukuta imapas aparispa ialingapa .
Chipi kagkunatapas iachachirka , kasa nispa : — Ñugpamanda librupi , kasami willaraiá : “ Nukapa wasi , Taita Diusta iuiarispa tukui alpakunamanda runakuna mañadirumi kangapa ka ” . “ Kamkunaka , sisai kaugsadirusinami rurarkangichi ” .
Jesús chasa rimaskataka , iaia sasirdutikuna i Moisés ima niskata iachachig taitakuna uiarkakuna . Chasa uiaspaka , paita iuiarinakurka , imasapipas wañuchingapa . Nigpika , pai ima iachachiskakunata tukui runakuna suma ujnarispa kagmandami paita mancharkakuna .
Ña tutaiakuura , Jesús katiraiagkunawanta chi atun puiblumanda llugsirkakuna .
Chi kaiandi tutata ñambi rinakuskapika , chi igus sachata angumandata limpiu chakiriska kagta kawarkakuna .
Chiura Pedro , iuiarispa , Jesusta nirka : — Kawai , iachachig taita . Sachata kam nirkangi wañungapa ; chika ñami chakiriska ka .
Jesuska , paikunata ainirka : — Taita Diusmanda suma iuiai iukangichi .
Kasami nuka niikichita : kamkuna chi suma iuiaiwa mana sug rigcha iuiaspalla , kai lumata nintrangichi : “ Kaimanda anchurispa , atun kucha iaku ukuma sitarigrii ” ; kamkuna ima niskasinami tukugsamuntra . Imasa niskasina pasaringapa kagta suma iuiagpika , chasallatami tukugsamunga .
Chimanda , kasami niikichita : Taita Diusta kamkuna ima mañaspaka , suma iuiarispa , kasa iuiangichi : “ Ñami chaskiska kani ” . Chasa suma iuiagpikunaka , kamkuna ima mañaskasinami tukugsamungapa ka .
— Kasapas . Taita Diusta mañangapa kaura , maikanwa piñachirinakuska kagta iuiarichu : ringapami chaiá , ñugpa parijuma pasinsiachirinakungapa . Sugkunata pasinsiagpika , kamkunapa Taita Dius suma luarpi kagpasmi kamkuna pandariskakunatapas pasinsianga . [
Ikuti kamkuna sugkunata mana pasinsiagpika , kamkunapa Taita Dius suma luarpi kagpas kamkuna pandariskakunata manami pasinsianga . ]
Chimandaka , ikuti Jerusalenma chaiagrirkakuna . Diuspa atun wasi ukupi Jesús purikuura , iaia sasirdutikuna , Moisés ima niskata iachachig taitakuna i sug taitakunapas paipagma kaillaiarkakuna ,
tapungapa : — ¿ Imapatak chasa ruraspa purikungi ? ¿ Pitak kamta kachamurka , atun tukuspa purikungapa ?
Jesuska ainirkakunata : — Nukapas , kamkunata tapusakichita . Kamkuna ainiwagpika , nukapas willasakichitami , pi nukata kachamuwaspa atuniachiwaska kagta .
¿ Pitak Juanta kacharka , baugtisangapa ? ¿ Taita Diuschu kachamurka ? Mana kagpika , ¿ runakunachu kacharka ? Ainiwaichi .
Chiuraka , kikinpura rimarinakurka , kasa iuiarispa : — “ Taita Dius kachamuskami karka ” nigpika , paika ainingami : “ Nigpika , ¿ imapatak mana paita uiarkangichi ? ” .
“ Runakunalla kachamuskami karka ” mana nisunchi . Tukuikunami Juanmanda iuianakú : “ Sutipami Santu Ispirituwa rimag karka ” . Paikunata chimandami manchai iukanchi .
Chasa rimanakuspa , Jesusta ainirkakuna : — Mana iachanchichu , Juanta pi kachamuska kagta . Chasa ainiura , Jesuska nirkakunata : — Chimandami nukapas mana willaikichita , pi kachamuwaska kagta , atun tukuspa kangapa .
Chiuramandaka , iuiai apingasina suma parlukunawami rimai kallarirkakunata , kasa nispa : — Sug runa , achka ubas sacha malkikunasi paipa alpapi tarpurka . Chi alpa muiundi kincha saiachispa , ubas iaku surkudirupassi rurarka . Chasallata , awa kawitu saiachirka , tarpuskata kawanakungapa . Chasa ruraspaka , sug runakunata chi ubas sachakunata sakirka , almaspa , chaugpi chaugpi pallangapa . Chasa sakispaka , karu alpama rirka .
— Ña pallangapa chaiauraka , sug piunta chi almagkunapagma kacharka , paipa rasiunta chaskingapa .
Chi runakunaka , kachai tukuskata apispa , makaspa , chusa maki kacharkakuna .
— Chiuramanda , ikuti sug piuntasi kacharka . Chitaka kamispa , makaspa , umapi kuchurkakuna . Chasallata , chusa maki rirka .
— Ikuti sug piuntapassi kacharka . Chitaka wañuchirkakunasi . Chiuramandaka , ikuti achkakunata kacharka . Paikunataka makarkakuna . Sugkunataka wañuchirkakuna .
— Chi duiñuka iukarkasi suglla wambra , iapa kuiaska . Katimakar , paita kacharka , kasa nispa : “ Nukapa wambra kagmanda , mana imapas rurapuangakunachu ” .
— Nigpika chi almagkunaka , chi wambrata kawaspa , kikinpura rimarirkakuna , kasa nispa : “ Kawaichi . Kai alpa duiñupa wambrami samuku . Paitapas wañuchisunchi . Chasaka , nukanchipallami kai alpa tukunga ” .
— Chasa nispaka , paita apispa , wañuchirkakuna . Chi alpamanda llugsichispa , sitagrirkakuna .
Chasa parlaspaka , Jesús nirka : — Nigpi chi duiñuka , ¿ manachu samuspa , chi runakunata tukuita wañuchigsamuntra ; nispaka , chi sachakunata ikuti sugkunata almangapa sakintra ?
— ¿ Manachu ñugpamanda librupi kasa willaraiaskata kawarkangichi ? Wasichigkuna wabutiska rumi , wasita charigmi tukugsamurka .
Atun Taita Diusmi chasa rurarka . Nukanchi , iapa ujnarispami chasa ruraskata kawanakunchi .
Chi parluta uiaspaka , judíu taitakuna nirkakuna : — Nukanchitami uiachiku — . Chimanda , Jesusta apichingapa munanakurka . Chasa munanakuspapas , achka runakuna chipi kagmanda , manchai apirkakunata . Chimanda , paita sakispa , anchurirkakuna .
Nispaka , sug fariseokunata i mandag Herodeswa purigkunata Jesuspagma kacharkakuna , pai rimakuskata uiaspa , imapipas pandarigpika , justisiakunata willagringapa .
Chaiagrispaka , chi runakuna Jesusta sumaglla nirkakuna : — Iachachig taita , nukanchi iachanchimi , kam mana llullaspalla rimagta . Mana pitapas kawaspallami tukuikunata iwallla sutipa kaskata iachachingi , imasa Taita Dius munaskasina ruraspa kaugsangapakuna . Chimandami kasa tapugsamunchi : ¿ allillachu ka , Romamanda iaia mandagta nukanchi impuistu kuangapa ? ¿ Pagasunchichu u mana ?
Jesuska iacharka , sungu awalla chasa tapunakugta . Nispaka nirkakunata : — ¿ Imapatak munanakungichi pandachiwangapa ? Impuistu kulki kuadiruta apamuichi , nuka kawangapa .
Chiura , sug kulki apagrispa kuagrirkakuna . Chita kawaspa , Jesuska tapurkakunata : — Kai kulkipi , ¿ pipa ñawitak kawariku ? ¿ Pimandatak willaska niraiá ? — Romamanda iaia mandagmanda — ainirkakuna .
Chasa ainiura , Jesuska nirkakunata : — Chasa kagpika , Romamanda iaia mandagpa kaskata paita kuaichi . Taita Diuspa kaskataka Taita Diusta kuaichi . Chasa uiaspaka , iapa ujnarirkakuna .
Chiuramanda sug saduseo suti runakuna , Jesuspagma chaiagrirkakuna . Chi runakuna iachachidurmi kankuna , wañuskakuna mana mas kaugsaringapa kagta . Chaiagrispaka , Jesusta nirkakuna :
— Iachachig taita , Moiseska nukanchimanda kasasi willaspa sakirka . Sug kari kasaraspa , warmi manara wambrakuna iukagllapi wañugpika , sug waugkindisi iuká chi biudawa kasaranga ; chasaka , wañug waugkindipa kuinta wawakuna iukangapa .
— Nigpika , kanchis waugkindikunasi tiarka . Atun waugkindika , kasaraspa , warmi manara wawakuna iukagllapisi wañurka .
Chiwanka , kipamanda waugkindisi chi sapalla kidaska warmiwa kasarai iukarka . Chi waugkindipas , warmi manara wawakuna iukagllapisi wañurka . Katimanda waugkinditapas chasallata pasarirka .
Chasallatasi tukui kanchis waugkindikuna , warmi manara wawakuna iukagllapi wañurkakuna . Katimakar , chi warmipas wañurka .
Nigpika , wañuskakuna kaugsariuraka , ¿ pipatak chi warmika kanga , chi kanchis waugkindikunawa kasadu kaspa ?
Jesuska ainirkakunata : — Kasamandami kamkuna pandarispa iuianakungichi : ñugpamanda librupi willaraiaskata ñi Taita Diuspa iapa iachaita mana iuiai iukangichichu .
Wañuskakuna kaugsariskauramandaka , kari ñi warmi mana kasarangapa kankunachu . Imasa suma luarmanda anjilkunasinami kaugsangapa kankuna .
— Kasapas . ¿ Imapatak kamkuna ningichi : “ Wañuskakuna mana mas kaugsaringapa kankunachu ” ? ¿ Manachu kasa Moisés willaraiaskata kawarkangichi ? Taita Dius , sacha rupakuskamanda rimaspa , kasami paita nirka : “ Nukami kani Abrahampa , Isaakpa i Jakobpa Taita Dius ” .
Taita Dius mana kanchu wañuskakunapa . Kaugsagkunapami Taita Dius ka . Chasa mana iachaspami iapa pandarispa iuianakungichi .
Moisés ima niskata sug iachachig taita , Jesús saduseokunawa rimanakuskata uiakurka . Jesús chasa suma ainiskata iachaspa , chi runaka , paipagma kaillaiaspa , tapurka : — Tukui mandaikunamanda , ¿ maikantak mas atun ka ?
Chiura , Jesuska ainirka : — Kai mandaimi tukuikunamanda mas atun ka : “ Uiaichi , Israelmanda runakuna . Nukanchipa atun Taita Diuska , suglla iaiami ka .
Kamba atun Taita Diusta kuiangi kam kikinpa almawa , sunguwa , tukui animuwa i tukui iuiaikunawa ” .
Kai katimandapasmi chi mandaisinallatata atun ka : “ Kam kikintasinami iukangi , tukui runakunatapas kuianga ” . Chi iskandi mandaimi tukuikunamanda mas atun ka .
Chiura , chi runaka nirka : — Allillami ainiwangi , iachachig taita . Sutipami ningi : “ Taita Dius , sugllami tia ” . Sug rigcha diuska , mana tianchu .
“ Kam kikinpa sunguwa , tukui iuiaiwa i tukui animuwa Taita Diusta kuiangichi ” i “ Kam kikintasinami iukangi , tukui runakunata kuianga ” : chasa ruraikunawaka , Diuspa ñawipi tukui allilla kagtami kawá . Ikuti maitukupas Taita Diusta kamariku karaspa , ima wagra u animal altarpi rupachiskaka , Diuspa ñawipi maillami ka .
Chi runa suma ainiskata uiaspa , Jesuska paita nirka : — Kamta maillami pisiku , Taita Diuswa tukuskapura kangapa . Chiuramanda ñi pipas , mana mas animu iukarkakuna , Jesusta tapungapa .
Diuspa atun wasi ukupi iachachikuspa , Jesuska nirka : — Taita Diuspa agllaska Cristomanda , ¿ imapatak Moisés ima niskata iachachig taitakuna ninkuna , Davidpa wambrapa kati wambra kagta ?
¿ Manachu David kikin , Santu Ispirituwa kaspa , Cristomanda kasa willarka ? Atun Taita Diusmi nukapa iaiata nirka : “ Nukapa alli ladu tiarii , nuka tukui kamta mana munagkunata apagrispa , kamba chaki sarudiru ukuma churankama ” .
Chasami David kikin , Cristomanda nirka : “ Nukapa iaia ” . Nigpika , ¿ imawantak Cristo , paipa wambrapa kati wambra kanga ? Iapa achka runakuna , Jesusta sumagllami uianakurka .
Kasapasmi Jesuska iachachispa nikurka : — Moisés ima niskata iachachig taitakunawa mana iapa sugllapi iuiaiwa kangichi . Paikuna munankunami , iapa suma kawari katangakuna churarispa puringapa . Kallipi paikunawa tupanakuskapi munankunami , iapa suma kuiaiwa kumurispa , “ Puangi , taita waugki ” ningapakunata .
Tandaridiru wasikunapipas munankunami , atun taitakuna tiaridiru ñugpa ladu tiaringapa . Chasallata , maima kunbidagpi suma mikungapa kaiaura , ñugpa ladu tiaringapami munankuna .
Warmi sapalla kidaskakunata wasikunatami kichudur kankuna . Nispaka , kawachiringapagllami unai Taita Diusta rimanakudur kankuna . Chasa ruraskakunamandami sug luarpi sugkunamandapas mas llakiipi justisiai tukungapa kankuna .
Diuspa atun wasi ukuma sugnigmanda iaikugrispaka , Jesús , kulki churadirukuna ladullapi tiarigrirka . Chipika , runakuna imasa kulki churanakuskata kawakurka . Achkakuna , iapa iukagkuna kaspa , achka kulki churanakurka .
Chiura sug warmi mana iukag sapalla kidaskaka , chaiagrispa , iskai uchulla kulkillami churarka .
Chasa kawaspa Jesuska , paita katiraiagkunata kaiaspa , nirka : — Kasami nuka niikichita : chi warmi mana iukag sapalla kidaska , tukuikunamanda mas achka churagmi niraiá .
Sugkunaka , paikunapa puchuskatami churarkakuna . Ikuti chi warmika , mana iukaspapas , pai mikungapa charikuskatami tukuita kararka .
Diuspa atun wasi ukumanda Jesús llugsikuuraka , sug paita katiraiag , ujnarispa , nirka : — Kawamui , iachachig taita . Askurinti iapa atun kantiaska rumikunawa saiachiska suma wasikunami ka .
Jesuska , paita nirka : — Kai atun wasikunamanda kasami willaiki : chi tukui piachiska rumikuna , ñi sug mana sakingapa kankunachu . Tukuitami urmachispa puchukangapa kankuna .
Jesús ña Olivos lumapi , Diuspa atun wasi sug ladu chimba kawariipi tiarigrirka . Chiura Pedro , Santiago , Juan i Andrés , paillawa kaspa , tapurkakuna :
— Nukanchita willai : ¿ imauratak chasa pasaringa ? Ña tukui chasa pasaringapa kagta , ¿ imawatak kawachinga ?
Chiura Jesuska , nii kallarirkakunata : — ¡ Ujalallapas maikan , kamkunata llullachispa pandachichukuna !
Achkakunami , nukasina tukuspa , samungapa kankuna , kasa nispa : “ Nukami Taita Dius agllaska Cristo kani ” . Chasa rimanakuskawaka achka runakunatami llullachingapa kankuna .
— Tukuimami mana llakispalla wañuchinakugta iacharingapa ka ; kamkuna mana mancharinakungichi . Chasami pasaringapa ka . Nigpipas , kai alpa puchukarii puncha manara chaiamuska niraianchu .
Ñugpami sug mandag alpanigmandakunawa sugnigmandakunawa wañuchinakui tiangapa ka . Sugnigmanda sugnigmandami alpa kuiurispa chapurispa ringapa ka . Iapa iarkaimi tiangapa ka . Chi llakiikuna pasariska , chara kallariillami kangapa ka .
— Allilla iuiarispa kaugsanakungichi . Kamkunata apispa , justisiakunapagmami apangakuna . Tandaridiru wasikunapimi kamkunata asutingakuna . Kamkuna nukawa kagmanda , atun mandagkunapagmami purichingakuna , justisiai tukungapa . Chiura , paikunata nukamandami willankangichi .
Nukamanda Alli Willaita tukui runakunata kai alpapi willaurami kai alpa puchukarii puncha kangapa ka .
— Justisiakunapagma kamkunata apaura , mana iapa iuianakungichi : “ ¿ Imasami paikunata ainini ? ” . Ainingapa chaiaura , kikin Santu Ispiritumi iuiachingapa ka . Kam kikinkunapa iuiaiwa mana rimanakungapa kangichichu . Santu Ispiritumi kamkunata allilla rimachingapa ka .
— Chi punchakuna sugkuna , waugkindikunatami kuangakuna , wañuchii tukungapa . Chasallata taitakunapas , paikunapa wambrakunatami wañuchingapa kuangakuna . Wambrakunapas , taita i mamandita kuntra tukuspa , wañuchingapami kuangakuna .
Tukuikunami kamkunawa rabiaringapa kankuna , kamkuna nukawa kagmanda . Chasa pasanakuspapas , wañunkama nukallawa iuiarispa kagkunami kispiringapa kankuna .
— Iapa jiru mana kawangasinami rurangapa kankuna ; sug ianga diussina rigchata Diuspa atun wasi ukupimi saiachingapa kankuna . Chitaka , kamkuna kawangapami kangichi . ( Santu Ispirituwa rimag willaraiaskata allilla iuiaiwa iuiarispa kawangichi . ) Chasa kawaspaka , Judea alpapi kaugsanakug sachukuma mitikuchukuna .
Maikanpas wasi truja awapi kagkuna , mana uraikunakuchu , ukuma iaikuspa , imakuna apangapa . Imasa kaskasinalla mitikuchukuna .
Chasallata maikanpas chagrapi kagkuna , mana wasima kutichukuna , katanga u imapas tandachingapa .
¡ Ai , maikan warmijimkuna , chi punchakuna wigsawa ungug u uchulla markaska kagkuna !
Taita Diusta mañangichi , mana chaiachu , tamia puncha mitikui tiangapa .
— Chi punchakuna , askurinti iapa llakiimi tiangapa ka . Taita Dius kai alpa wiñachiskauramandata kunankama , chasa llakiika mana tiaska kanchu . Chasallataka , kunauramanda mana ikuti chasa tiangapa kanchu .
Atun Taita Dius chi llakii punchakunata mana pisiachigpika , ñi pipas manachar kispirintra . Pai agllaskakunata iapa kuiaspami chi punchakunata pisiachingapa ka .
— Chiurakuna , kamkunata ninakungami : “ Uiamuichi . Taita Dius agllaska Cristo , kaipimi ka ” u “ Chipimi ka ” . Chasa ninakugpipas , kamkuna mana uiangichi .
Chi punchakuna , iapa llullachigkunami kawarigsamungapa kankuna , kasa nispa : “ Nukami Cristo kani ” u “ Nukami Santu Ispirituwa rimag kani ” . Chi runakunaka , mana imaurapas kawaskasina i ujnaringasinami kawachingapa kankuna . Chasa kawachiskawaka Taita Dius agllaskakunatapasmi ñalla llullachingapa kankuna .
Chasa uiaspa , kamkunaka allilla iuiarispa kaugsanakungichi . Manara chasa tukungapa chaiagpitami tukui allilla willaikichita .
— Chi iapa llakii punchakuna ialiskauramandaka , indimi amsaiangapa ka ; killapas , manami punchaiachingapa ka ;
istrillakuna , awamandami urmangapa kankuna ; kai alpamanda awa ladu tiaskakunapasmi kuiuchii tukungapa kankuna .
Chiura , kai Runa Tukuskatami kawawangapa kankuna . Nukapa tukui iapa suma iachaiwa puiukunapimi samungapa kani .
Samuspaka , nukapa anjilkunatami kachasa . Paikunaka , nuka agllaska runakuna sug kuchu sug ladu kuchu kai alpapi kaskakunata , tukuikunatami tandachipuangapa kankuna .
— Kai iuiai apingasina suma rimaiwa iachaikuichi . Imasami igus sacha malkikuna wiñaspa , pangakuna ña susuriura , kamkuna kawaspa , ningichi : “ Ñami alli punchakuna chaiamuku ” :
chasallata kamkuna , tukui chasa pasarinakuskata kawaspaka , ñami iachankangichi , nuka ña chaiamukugta .
— Kasami nuka niikichita : manara tukui kunaura kaugsagkuna wañugpimi tukui chasa pasaringapa ka .
Sug luar i kai alpa luar puchukarigpipas , nuka ima niskaka mana ialingapa kanchu .
— Ima puncha ima ura chasa tukugsamungapa kagta , mana pipas iachanchichu . Ñi suma luarmanda anjilkuna ñi Diuspa wambrapas mana iachanchu . Nukapa Taitallami iachá .
Chimanda , sumaglla iuiaiwa rigcharaiagsina kangichi . Kamkunapas mana iachangichichu , ima ura nuka samungapa kagta .
— Chi puncha chaiangapa kagta kasa iuiarintranchi . Sug patrun , sugsinama ringapa kaspa , wasimanda llugsikuspa , paipa piunkunata sug sug imasa chaiaskasina rurangapa sakirka . Shanz̈atapas iuiachirka , rigcharaiaspalla suiakungapa .
Chi runakuna mana iacharkakuna , patrun imaura kutimungapa kagta . Chasallatami kamkunapas mana iachangichi : ¿ amsaiakuurachu chaiamusa , u chaugpi tuta , u gallu kantaura u tutata pakarikuura ? Chimanda , iuiaipilla kangichi .
¡ Amalai puñuriska kagsinata shachigsamuntrani !
Nuka ima kamkunata niska , tukuikunatami nini : “ Iuiaipilla kangichi ” .
Tanda mana libadurawa mikudiru punchakuna ña chaiakuura , paskua suti atun punchapa iskai punchalla pisikuura , chi punchakuna , iaia sasirdutikuna i Moisés ima niskata iachachig taitakunaka paipura rimarinakurka , Jesusta pakalla apispa wañuchingapa .
Iuiarispa ninakurka : — Kai atun punchakunaka , mana paita apichisunchi . Apichigpika , tukui runakuna , iachaspaka , nukanchiwami rabiaringakuna .
Jesús , Betania puiblupi karka , Simón suti runapa wasipi . Chi Simón , aicha ismui unguiwa ñugpata karka . Jesús mikuspa tiakuuraka , sug warmi chaiagrirka . Chi warmi , nardo suti suma asna asiti iapa bali kulkiwa randispa , marmul rumi butillapi apaspami chaiagrirka . Nispaka , chi butilla kungata pakispa , Jesuspa umapi asitita tallirka .
Chasa kawaspaka sugkuna , rabiarispa , kasami kikinpura ninakurka : — ¿ Imapatak chi suma asna asiti , ianga tallí ?
Chita , kimsa patsa puncha ganaska ialigta bali kulkimanda katuspa , mana ñi imapas iukaskakunata chi kulkikunata karangapami chaiakurka — . Chasa rimanakuspa , chi warmita piñagsinami ninakurka .
Jesuska nirkakunata : — Ianga kawaichi . ¿ Imapatak kai warmita ninakungichi , mana allilla ruragta ? Paika , allillami rurawarka .
Ñi ima mana iukagkunata imaurapasmi iukangapa kangichi . Kamkuna paikunata suma rurangapa munagpikuna , paikunaka tiangapagllami kankuna . Ikuti nukataka sug ratullami kawawanakungichi .
Kai warmi , mailla pudiskaka allillami rurawá . Kai suma asitiwa talliwaskaka niraianmi nukapa kuirpu wañuskata pambangapa ña allichiska sakigsina .
Kasami nuka niikichita : tukui alpapi , maipipas nukamanda Alli Willaita willaskapi , kai warmi ima rurawaskatapas parlangapami kankuna , paimanda mana kungarispalla .
Nigpika chunga iskai Jesús agllaskakunamanda Judas Iskariote sutika , iaia sasirdutikunapagma rispa , nirkakunata : — Jesusta apichisakichita .
Chasa uiaspaka , sumaglla kuntintarispa nirkakuna : — Kulkimi kamta karasunchi — . Chiuramandaka , Judas maskai kallarirka , imasa Jesusta apichingapa .
Tanda mana libadurawa mikudiru kallarii puncha chaiarka ; chiurallatata paskua ubija wañuchispa mikungapa . Chi punchaka , Jesusta katiraiagkuna paita tapurkakuna : — Paskua punchapa mikui kam mikungapa , ¿ maipitak munangi , nukanchi allichigringapa ?
Chiura Jesuska , iskai paita katiraiagkunata kacharka , kasa nispa : — Riichi Jerusalén puibluma . Chipi chaiagriuraka , sug runa iaku wabkanawami tupanga . Paita katichingichi .
Chi runa sug wasima chaiagriskapika , chi wasiiugta nigringichi : “ Nukanchita iachachig taitami kachamú , kamta tapungapa : ‘ ¿ Maikan uku ladutak nukapa purigkunawa paskua mikungapa kani ? ’ . ”
Chiura chi runaka , awapi sug atun uku tukui ima ministiskakunawa tim allichiskatami kawachingapa ka . Nukanchi mikungapa , chipi allichingichi .
Chi kachai tukuskakuna Jerusalén puibluma chaiagriuraka , tukui imasa Jesús niskasina allilla tukugsamurka . Chipimi allichirkakuna , paskua mikungapa .
Ña tutaiauraka , Jesús paipa chunga iskai agllaska runakunawanta chaiagrirka .
Tukuikuna mikuspa tianakuura , Jesuska nirkakunata : — Kasami nuka niikichita : kamkuna nukawa mikunakuskamanda , sugmi apichiwangapa ka .
Chasa uiaspa , iapa llakirirkakuna . Nispaka tukuikuna , sug suglla tapui kallarirkakuna : — ¿ Nukachu apichingapa kaiki ?
Jesuska ainirkakunata : — Kam chunga iskaikunamanda , kai platupi nukawa tanda makiwa jukuchispa mikunakugmanda sugmi apichiwangapa ka .
Imasami ñugpamandata willaraiá : chasallatami kai Runa Tukuskata pasariwangapa ka . Chasa kagpipas , ¡ ai , chi runa apichiwag ! Chasapaka , chi runa mana tiagsamunmi .
Chara mikunakunkama Jesús , tandata makipi charirispa , “ Pai Siñur ” Taita Diusta nirka . Tandata pitichispa , paikunata kuaspa , kasami nirka : — Chaskiwaichi . Kai , nukapa kuirpumi ka .
Nispaka , sug binu kupata makipi charirispa , “ Pai Siñur ” Taita Diusta nispa , paikunata kuarka . Chiura , tukuikunami upiarkakuna .
Upianakunkama , Jesuska nirkakunata : — Kai , nukapa iawarmi ka , Taita Diuswa i runakunawa ikuti pasinsiachirispa sumaglla tukungapa . Achkakunamandami chi iawar llugsispa icharingapa ka .
Kasami nuka niikichita : ubas iaku mana mas upiangapa kanichu , imaura Diuspa suma mandai puncha chaiankama .
Mikuskauramanda , kantaspaka , Olivos lumama rirkakuna .
Chipi , Jesuska nirkakunata : — Kasami ñugpamanda librupi willaraiá : “ Ubija kawagtami wañuchisa . Chiura paipa ubijakuna , kasama chasamami mitikungapa kankuna ” . Chasallatami kamkuna , sakiwaspa , mitikungapa kangichi .
Nuka , wañuspa kaugsarispaka , Galilea alpapimi ñugpa kagrisa . Chipimi kawarisakichita .
Chiura , Pedroka nirka : — Kamta tukuikuna sakigpipas , nukakar manima .
Jesuska nirka : — Kasami nuka niiki : kai tuta , gallu manara iskai biaji kantagpimi kamka kimsa biaji nukamanda ningapa kangi : “ Paita mana rigsinichu ” .
Pedroka , mas sinchi nirka : — Kamwa wañungapa chaiawagpipas , ñi imaurapas mana chasa ningapa kanichu . Tukuikuna , chasallata nirkakuna .
Jetsemaní suti wirtapi chaiagrispaka , Jesuska katiraiagkunata nirka : — Kaillapi tianakuichi , nuka Taita Diusta mañaspa rimagrinkama .
Chasa nispa , Pedro , Santiago i Juanta pusaspa , mas karuajma rirka . Chipika , iapa llakii irkiaimi tukurka .
Nispaka , chi kimsandikunata nirka : — Nukata iapa llakii wañungasinami iuiachiwaku . Kamkuna kaillapi suiawaichi , mana puñurispalla .
Chasa nispaka , mas ñugpasinama rispa , kungurirka . Alpama tupagta kumurispa , Taita Diusta mañai kallarirka , kasa nispa : — Alli kagpika , ¿ manachu pudirintra , kai llakiita anchuchiwangapa ? — .
Kasapasmi nikurka — Kam Taitiku , tukuimi pudingi . Kai iapa llakiita anchuchiwai . Nuka chasa munakugpipas , nuka imasa munaskasina mana tukuchu . Kam imasa munaskasina rurai .
Chasa nispa , chi kimsandikunapagma kutispaka , puñunakuskata tarigrispa , Simón Pedrota nirka : — ¿ Imapatak puñurirkangi ? ¿ Manachu ñi sug ratullapas rigcharaiangapa pudirkangi ?
Mana puñurispalla , Taita Diusta mañanakuichi , tukui mana allilla ruraikuna kamkunata mana chaiachu . Sungupi allilla rurangapa munanakuspapas , kuirpupika iapa sambami kangichi . Chiwami mana pudingichi , allilla rurangapa .
Chasa nispaka , ikuti rispa , Taita Diusta imasami ñugpata mañakurka : chasallatami parisma mañarka .
Sug ratuma ikuti paikunapagma kutiura , puñunakuskata tarigrirka . Paikunapa ñawi , dipuñui wañunakurka . Chimanda , paikunata niura , mana iacharkakuna ima aininga .
Chasallata ña kimsama Taita Diusta mañakugrispa , paikunapagma kutispa , Jesuska nirkakunata : — Kunaura samariichi , puñuichi — . Nispaka , chiuralla nirka — Chilla . Nukapa ura chaiarkami . Kai Runa Tukuska , mana allilla rurag runakunapa makipimi ña urmarka .
Atariichi . Akushi . Apichiwag runa , ñami kaillaiamuku .
Jesús chasa rimakugllapi , Judaska chipi chaiagrirka . Chi runa , Jesuspa chunga iskai agllaskakunamandami karka . Chi runawaka achkakunami chaiagrirkakuna , ispada i garutikuna charispa . Paikunaka , iaia sasirdutikuna , Moisés ima niskata iachachig taitakuna i sug judíu taitakuna kachaskakunami karkakuna .
Chi Judas , manara rispalla , willaska karka , kasa nispa : “ Maikanta nuka muchasa ; chimi ka . Chita apispa , suma wataspa apangichi ” .
Imasa niskasina chaiagringallawa , Jesuspagma kaillaiaspa , nirka : — Puangi , iachachig taita — . Chasa nispaka , paita mucharka .
Chasa muchaura , Jesusta apirkakuna .
Chasa kawaspaka , sug Jesuswa kagpura , ispada surkuspa , iaia sasirdutipa lutrinta piaspa , sug rinri ialigta kuchurka .
Chikama Jesuska , Judaswa riskakunata tapurka : — ¿ Imapatak nukata , sisaitasina ispada i garuti kaspikunawa apiwangapa samunakungichi ?
Tukui punchakunami nuka , kamkunapa chaugpipi , Diuspa atun wasi ukupi iachachispa karkani . Chipika , ¿ imapatak mana apiwarkangichi ? Nigpika iukarkami , tukui kasa pasaringa , ñugpamanda librupi willaraiaskasina tukugsamungapa .
Chiura Jesuswa tukui kagkuna , paillata sakispa , mitikurkakuna .
Jesusta apanakuura , sug musuka , suglla katanga katarispa , katichikurka . Paitapas apinakurka .
Paika , katangata sitaspa , llatanmi mitikurka .
Jesusta apispaka , chi runakuna iaia sasirdutipa wasima chaiachigrirkakuna . Iaia sasirdutikuna , Moisés ima niskata iachachig taitakuna i sug taitakunapas , tukuikunami chipi tandariska karkakuna .
Pedroka , karu karullapi katichispa , chi wasi kanchakama chaiagrirka . Nispaka , iaikuspa , chi wasi kawag runakunawa tiarigrirka , nina kunuspa .
Iaia sasirdutikuna i tukui judíu taitakunapas maskanakurka , pipas willantra , ima pandariipas Jesús iukagta ; chasaka , paita wañuchingapa pudingapa . Chasa maskanakuspapas , manima tarirkakuna .
Achkakuna , paimanda llullaspa willanakurka . Nigpika , kikinpura sug rigcha sug rigcha ninakuspa , mana iacharirka , maikan mana allilla kagta .
Ikuti sugkunaka , saiarispa , Jesusmanda llullaspa , kasa nirkakuna :
— Kasa niskatami uiarkanchi : “ Kai Diuspa wasi runakuna ruraskata , nukami puchukangapa kani . Nispaka , kimsa punchallapimi sug wasi runakuna mana saiachiskasina saiachingapa kani ” .
Chi runakuna chasa rimanakuspapas , ikuti paipura sug rigcha sug rigcha ninakuspaka , ñi imapi mana allilla tukurka .
Chiuramanda iaia sasirduti , chaugpipi saiarispa , Jesusta tapuchirka : — Kammanda mana allilla rimanakuskataka , ¿ imapatak mana ainingi ?
Jesuska , upallami karka , mana imapas ainispalla . Ikuti chi iaia sasirdutika , paita tapuchirka : — Nigpi , ¿ kamchu kangi Cristo suti iapa suma atun Taita Diuspa wambra ?
Chiura , Jesuska ainirka : — Ari , nukami kani . Kai Runa Tukuskata kawawangapami kangichi , tukui manduiug Taita Diuspa alli ladu tiakugta . Suma luarmanda puiukunapi samukugtapasmi kawawangapa kangichi .
Chasa uiaspa chi iaia sasirdutika , iapa rabiarispa , kikinpa katangata llikichirirka , kasa nispa : — ¿ Imapatak sugkunata suianakusunchi , paimanda imapas willangapa ?
Ñami nukanchi kikin uiarkanchi , imasa Taita Diussina tukuspa willarigta . Kamkuna , ¿ imatak ningichi ? Chiura tukui chi taitakuna , Jesusmanda ainirkakuna : — Paita wañuchiimi chaiá .
Chiuralla sugkuna , Jesusta tukaspa , paipa ñawita kilpaspa , puñitiaspa rurarkakuna , kasa nispa : — Willamui : ¿ pitak kamta piarka ? — . Nispaka , Jesús mana mitikungapa kawagkunapas chasallata piaspa charirkakuna .
Chikama Pedroka , chi wasi ura ladu kanchallapimi karka . Chiura iaia sasirdutipagpi sug kawag warmi , Pedropagma kaillaiarka .
Chi warmika , paita nina kunukuskata kawaspa , ikuti allilla kawaspa , tapurka : — ¿ Manachu kampas , chi Nazaretmanda Jesuswa purikurkangi ?
Pedroka , chasa uiaspa , ainirka : — Manima iachanichu , kam imamanda chasa rimakugta . Chasa ainispaka , kancha ladu , iaikudiru atun punguma llugsirka . [ Chasa kagllapi , gallu kantarka . ]
Chi warmika , Pedrota ikuti chipi kawaspa , chipi kagkunata nii kallarirka : — Kai runapasmi paipura ka .
Pedroka , ikuti chasa uiaspa , ainirka : — Manima . Ikuti sug ratullapi , chipi kagkunapas Pedrota nirkakuna : — Kampas , sutipami chi runapura kangi . Galilea alpamandami kangi .
Chiura Pedroka , kikinmanda mana suma rimarispa , nii kallarirka : — Nukaka , Diuspa ñawipi sutipami niikichita , mana llullaspalla . Nukaka , chi kamkuna rimanakuskamanda runata mana rigsinichu .
Pedro chasa nigllapika , gallu ikuti kantarka . Chiura iuiarigsamurka , imasa Jesús kikin Pedrota nigta : “ Gallu manara iskai biaji kantagpimi kamka kimsa biaji nukamanda ningapa kangi : ‘ Paita mana rigsinichu ’ . ” Chasa iuiarigsamuspaka , iapa llakirispa , wakai kallarirka .
Pakariska kagllapi , iaia sasirdutikuna i Moisés ima niskata iachachig taitakuna , tukui judíu taitakunawa ikuti tandarirkakuna . Nispaka , Jesusta wataspa , Pilatos suti mandagpagma chaiachigrirkakuna .
Chiura Pilatoska , Jesusta tapuchii kallarirka : — Kam , ¿ judiukunapa atun mandagchu kangi ? Chiura , Jesús ainirka : — Sutipami kam chasa nirkangi .
Chiuraka iaia sasirdutikuna , Jesusmanda achka mana allilla ruragta nispa juchachinakurka .
Pilatoska , ikuti Jesusta tapuchirka : — ¿ Imapatak mana imapas ainingi ? ¿ Manachu uiakungi , kam achka mana allilla ruraskakunata willawanakugpipas ?
Jesuska , ñi imapas mana ainirka . Chimanda Pilatos , iapa ujnarispa kawarka .
Wata watapi atun puncha chaiaura , Pilatos iacharka , sug karsilpi kaskata runakuna mañaskata kacharinga .
Chi punchakuna , Barrabás suti runami karsilpi wichkaraiarka . Chi runa karkami mandagkunata wañuchispa puchukangapa kagkunapa iaia .
Nigpika sug runakuna , Pilatospagma chaiagrispa , paita mañai kallarirkakuna : — Kam imasami iachangi kacharinga : chasallata kunaurapas sug runata kacharii .
Pilatoska tapurkakunata : — ¿ Munanakungichichu , judiukunapa atun mandagta nuka kacharingapa ? — .
Pilatos allillami iacharka , iaia sasirdutikuna , ianga Jesusta mana munaspa , wañuchingapa munanakugta . Chimandami chasa chipi kagkunata tapurka .
Iaia sasirdutikunaka , chipi kagkunawa chapurispa chapurispa rirkakuna , kasa nispa : — Mañaichi , Barrabasta kacharichu .
Paikuna chasa mañaura , Pilatoska ikuti tapurkakunata : — Nigpika , ¿ imatak munanakungichi , kai runata kamkuna judiukunapa atun mandag sutichiskata nuka rurangapa ?
Paikunaka , kaparispa ainirkakuna : — Kruspi churaspa wañuchii .
Pilatos tapurkakunata : — Kamkunataka , ¿ imapitak kawarí , mana allilla ruraska kagta ? Paikunaka , mas sinchi kaparispa , ikuti nirkakuna : — Kruspi churaspa wañuchii .
Chiura Pilatos , paikunata alli iuiachiiwa sakingapa , Barrabasta kacharirka . Jesustakar mana llakispalla iapa asutichirka . Nispaka , suldadukunapa makipi sakirka , paikuna kruspi klabaspa wañuchingapa .
Chiura chi suldadukunaka , Jesusta chi mandagpa wasi kanchamalla pusarkakuna . ( Chi wasi , “ pretorio ” suti ka . ) Chipika , tukui suldadukuna tandachirirkakuna .
Nispaka , Jesusta sutipa mandagsina kawaringapa , puka katanga katachirkakuna . Ispinakunalla llaugtu simbaspa , paita umapi churachirkakuna .
Churachispaka , paita kamispa , nii kallarirkakuna : — Puangi , kam judiukunapa atun mandag . ¿ Allillachu kapuangi ? — .
Chasa ninakuspaka , paita umapi pukungawa piaspa , tukaspa richirkakuna . Chasallata , muchanakugsina , ñugpa ladu kungurispa karkakuna .
Paita chasa asiskauramandaka , puka katangata surkuspa , ikuti kikinpata churachirkakuna .
Chi wasimandaka Jesusta llugsichirkakuna , paita kruspi klabagringapa . Rinakuskapika , Sirene puiblumanda Simón suti runa ñambipi tuparka . Chi Simón , Alejandro i Rufopa taita karka . Paika , chagramandami chaiamukurka . Paitaka , Jesús markaspa apakuska krusta markachirkakuna .
Gólgota suti pambamami Jesusta chaiachigrirkakuna . ( Chi Gólgota niraianmi : “ Uma Tullu pamba ” . )
Chipika , mira kupal chapuska binu paita karanakurka . Paika , chita mana upiangapa munarka .
Nispaka , paita kruspi klabarkakuna . Jesuspa katangakunataka , suldadukuna suirtipi pugllarkakuna , iachangapa : imasami chaiá , paipura sug sug apangapa .
Chaugpi tutatami Jesusta kruspi klabarkakuna .
Krus uma awa ladu , sug willaraiaskami churarkakuna , kawaspa , imamanda wañuchii tukukugta iachangapa . Chipi , kasami niraiarka : “ Judiukunapa atun mandagmi ka ” .
Chillapita , iskai sisaikunata kruspi klabaspa saiachirkakuna : sugtaka Jesuspa alli ladu , sugtaka paipa lluki ladu . [
Chasawami ñugpamanda librupi imasa willaraiaskasina tukugsamurka . Chipika , kasami niraiarka : “ Paipas , jiru ruragkunawa sugllapimi kawarirka ” . ]
Chipi ialinakug , Jesusta kawaspaka , uma kaima chima chabsichirispa kaminakurka , kasa nispa : — Ajaa , wanai . Kamsina ningi , Diuspa atun wasita lim wagllichispa , ikuti kimsa punchallapi saiachingapa ;
kunaura kam kikin kispichirii . Krusmanda uraikui .
Chasallata iaia sasirdutikunapas , Moisés ima niskata iachachig taitakunawa Jesusta iapa unz̈aspa ninakurka : — Chiins , sugkunata kispichigsamurkasi . Nigpika , pai kikinka mana pudí kispichiringapa .
Cristo suti Israelmanda runakunapa atun mandag , kunauraka krusmanda kam kikinlla uraikui . Chasa kawaspami kammanda suma iuiarisunchi . Jesuswa sugllapi kruspi kagkunapas , paita kaminakurka .
Ña chaugpuncha tukuskauramanda chaugpi chisikama , tukui alpa lim tutaiagsamurka .
Chaugpi chisi kaura , Jesuska sinchi kapariiwa kaparirka , kasa nispa : — Elí , Elí , ¿ lema sabaktani ? — . Chi niraianmi : “ Nukapa Dius , nukapa Dius , ¿ imapatak nukata sapalla sakiwangi ? ” .
Chasa uiaspaka , chipi saianakugpura ninakurka : — Uiamui . Elías suti ñugpamanda willagtami kaiaku .
Chasa iuiarispaka , sug paipura saianakuskamanda kalparka . Winja binuta ispunjawa jukuchispa , chaglla puntapi churarka , Jesuspa simima atarichispa , chupachingapa . — Kawasunchi — nirka — , ¿ sutipachu Elías samú , paita uraikuchingapa ?
Jesuska , sinchi kaparispa , wañurka .
Wañugllapi , Diuspa atun wasi ukupi atun linsu arkaraiaska , awanigmanda ura ladukama chaugpi chaugpimi llikirigsamurka .
Jesuspa ñawi ladu kapitan saiakugka , Jesusta imasa wañugta kawaspaka , nirka : — Kai runa , sutipami Taita Diuspa wambra karka .
Sug warmikunapasmi chipi karkakuna , karumandalla kawaspa . Paipura karkakunami María Magdalena , Salomé i sug María sutipas ; chi María , kati Santiago i Josepa mama .
Paikuna karkakunami Galilea alpa suiu Jesusta sugllapi katiraiagkuna , paita imapipas aidaspa . Achka sug warmikunapas , Jesuswa Jerusalenma Galileamanda rispa , paikunawa sugllapi karkakuna .
Warda punchapa tukui suma allichidiru puncha ña chisiarka . Kaiandika , warda puncha pakarikurka .
Chimanda Arimatea puiblumanda José suti runaka , Pilatospagma rirka . Chi runa , judíu mandagkunapura atun taitami karka . Paika , Diuspa suma mandai chaiamungapa punchata suiakurka . Pilatospagma rispaka , mana manchaspalla iaikugrispa , Jesuspa kuirputa mañarka .
Pilatoska , Jesusmanda ujnarispami uiarka , ña wañuska kagta nigmanda . Nispaka , chi kapitanta kaiaspa , tapuchirka : — ¿ Sutipachu Jesús ña wañuska ka ?
Sutipa kagta iachaspaka , Joseta : — Imasa mañakuskasina , chasa rurai — nirka .
Chiura Joseka , suma linsu randispa , Jesusta krusmanda uraikuchigrirka . Nispaka , suma linsuwa maituspa , murtajarka . Sug rumi piñapi atun utkuchiskapimi Jesuspa kuirputa churagrirkakuna . Nispaka , utku punguta sug atun rumiwa wichkarkakuna .
María Magdalena i Josepa mama Mariapas kawarkakuna , maipi Jesuspa kuirputa churagrigtakuna .
Judiukunapa warda puncha ña ialiska kaura , María Magdalena , Santiagopa mamandi María i Salomé , suma asna iaku randirkakuna , Jesuspa kuirpupi talligringapa .
Nispaka , simana kallarii puncha u dumingu iapa tutata , indi ña llugsigllapi , Jesús pambaraiaskama rirkakuna .
Ñambipi , kikinpura tapurinakurka : — Chi atun utkuchiska pungupi kilparaiaska rumita , ¿ pisik anchuchinga , nukanchi iaikungapa ?
Chaiagrispa kawauraka , chi kilparaiaska iapa atun rumi tim anchuchiskami karka .
Ukuma iaikugriuraka , alli ladu kawarirkakunata sug musu iura katanga churariska tiakugta . Chasa kawaspaka , chi warmikuna iapa mancharirkakuna .
Chi musuka nirka : — Mana manchanakuichi . Nazaretmanda Jesús kruspi wañuskatami maskanakungichi . Paika kaugsarirkami . Kaipi mana kanchu . Pai churaska kaskata kawaichi .
Kunauraka , paita katiraiagkunata Pedrowanta willagriichi : “ Pai Jesús , ñugpami Galilea alpama ringapa ka . Chipimi kawanakungapa kangichi ; imasami kamkunata ñugpa willaska karka : chasa ” .
Chi warmikunaka , chasa kawaspa i uiaspa , iapa mancharispa chugchuspa , chimanda llugsispa mitikurkakuna . Dimanchai ñi pitapas mana willagrirkakuna .
[ Chi simana kallarii puncha u dumingu pakariura , Jesuska kaugsarirka . Kaugsarispaka , ñugpa María Magdalenatami kawarirka . Chi warmitami kanchis kuku wairakunata Jesús llugsichiska karka .
Chi warmika , Jesusta kawaspa , paiwa sugllapi purigkunata willangapa rirka . Paikuna , Jesusmanda llakispa wakaspa tianakurka .
Paikunata willagrirka , kasa nispa : — Jesús kaugsatami kawarkani — . Paikunaka mana munarkakuna , chasa kagta uiangapa .
Chiuramanda Jesuska , iskai runakunata kawarirka , mana rigsiska runasina tukuspa . Chi iskaikunaka , kikinkunapa wasima ñambimi rinakurka .
Chipi Jesusta kawaspaka , Jerusalenma kutirkakuna , sugkunata willangapa . Chasa uiaspapas , ikuti mana munarkakuna , chasa kagta uiangapa .
Chiuramanda , chunga sug pai agllaska runakuna mikuspa tianakuura , Jesuska kawarigsamurkakunata . Paikuna mana paimanda suma iuiaskamanda , piñaspa nirkakunata : — Nuka kaugsariskata kawawagkuna kamkunata willagpipas , ¿ imapatak mana uiarkangichi ? ¿ Imapatak , chituku ninakuskata uiaspapas , kamkunapa uma upa tukuskasina kangichi ?
Jesús , kasa nispami kacharkakunata : — Kai alpapi tukui kaugsanakuskata nukamanda Alli Willaita rimaspa purigriichi .
Chi nukamanda Alli Willaiwa suma iuiarigkunaka , baugtisarispa , kispiringapami kankuna . Ikuti mana uiagkunaka , diltudupa ninamami kachai tukungapa kankuna .
— Chi nukamanda Alli Willaiwa suma iuiagkunaka , kasami kawachingapa kankuna : nukapa sutiwami kuku wairakunata llugsichingapa kankuna . Mana iachaska rimaikunawami rimangapa kankuna .
Makiwa kulibrata apigpipas u ima wañudiruta upiagpipas , mana imapas tukungapa kanchu . Ungugkunata maki churagpika , ambirigsamungapami kankuna .
Iaia Jesús chasa rimaspaka , suma luarma sikai kallarirka . Suma luarpi chaiagrispaka , Taita Diuspa alli ladu tiarigrirka .
Pai agllaska runakunaka , Jerusalenmanda llugsispa , tukui alpapi Alli Willaita rimaspa purii kallarirkakuna . Iaia Jesús kikinmi suma luarmanda paikunata aidamukurka . Paikunata iachai karamurka , mana imaurapas kawaskasina rurangapa ; chasaka , paikuna ima rimaskakunaka sutipa kagta kawachingapa . ]
Nukapa kuiaska Teófilo : Achka runakunami iuiarirkakuna , tukui ima nukanchipa alpapi pasariskata iskribispa willangapa .
Chasa ñugpamandata kawaspa willagkunami nukanchita iachachirkakuna . Paikunaka , Diuspa Suma Rimaita willagkunami karkakuna .
Nukapas , tukui chikunamanda ñugpamandata suma tapudurmi karkani . Chimandami suma iuiariwá , kamta suiumandata iskribispa willangapa .
Chasaka , allillami iachankangi , kamta ima iachachiska sutipa kagta .
Herodes suti Judea alpapi atun mandag kaura , Zakarías suti judíu sasirduti chipi kaugsakurka . Sug sasirdutikunamanda paika , Abía suti sasirdutikunapurami karka . Paipa warmi , Isabel suti , Aarón suti sasirdutipurapa wambrapa wambrami karka .
Paikuna , Diuspa ñawipi allilla iuiaiwa kawarimi karkakuna . Atun Taita Dius ima rurangapa niskata tukuimi allilla ruradur karkakuna . Chasapika , ñi pipas mana pudirkakunachu , ñi imapas ninga .
Isabel chusa kaspa , mana wawita iukarkakuna . Iskandikunami ña ruku karkakuna .
Chi punchakuna , Zakariasta chaiarka , paipura sasirdutikunawa Diuspa atun wasipi imasa niraiaskasina ruragringapa .
Paikuna kustumbri iukarkakuna , suirtipi maskangapa : pitami chaiá , Taita Diuspa atun wasi ukuma iaikuspa , insinsu rupachispa kusnichingapa . Chiura , Zakariastami chaiarka , chi ukuma iaikungapa .
Pai insinsu rupachikunkama , tukui kanchapi kagkuna Taita Diusta suma iuiarispami mañanakurka .
Chiuraka atun Taita Diuspa sug anjil , Zakariasta kawarigsamurka . Insinsu rupachidiru altar alli ladumi saiakurka .
Anjilta kawaspaka , Zakarías iapa ujnarispa mancharirka .
Chiura anjilka , paita nirka : — Mana mancharikui . Kam ima mañakuskata , Taita Dius uiarkami . Chimandami kamba warmi Isabel , sug kari wambra iukapungapa kangi . Paitaka sutichinkangimi Juan .
Paika , atun Taita Diuspa ñawipi atunmi kangapa ka . Chimanda , pai tiagsamuura , iapa suma alli iuiachiiwami tukungapa kangi . Chasallata , achka runakunapasmi kuntintaringapa kankuna . Binuta i ima machadirutapas , pai mana upiangapa kanchu . Manara tiagsamuskauramandata , Santu Ispíritu jundaskami kangapa ka .

Paimi Israelmanda achka runakunata atun Taita Diuswa tigrachingapa ka .
Nukanchipa Iaiatami ñugpangapa ka . Elías suti Santu Ispirituwa ñugpa rimagsinami kangapa ka ; chasallata tukui allilla pudig . Paimi taitakunawa wambrakunawa piñachirinakuskata pasinsiachingapa ka . Chasallata , subirbiaspa mana uiai munagkunata iuiachingapami ka , uia kangapa ; chasaka , nukanchipa Iaia samuura , runakuna suma iuiaiwa allichiriska suianakungapa .
Chiura Zakarías , anjilta tapurka : — ¿ Imasatak nuka iachasa , kam willawaska sutipa kagta ? Nukapa warmi i nukapas , iapa rukumi kanchi .
Anjilka ainirka : — Nukami kani Taita Diuspa ñawi ladulla saiakug . Gabrielmi suti kani . Paimi kachamuwarka , chi imasa suma tukungapa kagta kamta willangapa .
Nuka ima willakuskata kam mana uiawaskamanda , kunauramandaka mana rimai pudingapa kangichu , imaura wawita tiagsamunkama . Nuka niskaka , chasami tukunga , imaura chaiankama .
Paikuna chasa rimanakunkama , kanchapi kagkuna Zakariasta unai suianakurka . Mana utka llugsigmanda mancharispa , tapurinakurka : “ ¿ Imawasik ukupi iapa unaiaku ? ” .
Chiuraka Zakarías , llugsispa , mana rimai pudirka . Makillawa siñas ruraspa kawachikurka . Chiura iuiarirkakuna : paita sutipami Diuspa atun wasi ukupi muskui ukupisina ima kawarirka .
Taita Diuspa wasipi ima ruraikuna chaiaskata ruraspaka , Zakarías paipa wasima kutirka .
Chiuramandaka paipa warmi Isabelka , wigsawa ungug tukugsamurka . Paika , pichka killa mana wasimanda llugsirka . Chillapi karka , kasa iuiarispa :
“ Kunaura , atun Taita Dius nukata chasa karawagmanda , mana maikanpas wabutiwangapa kankunachu ” .
Isabel ña sugta killa wigsawa ungug kaura , Taita Diuska ikuti anjil Gabrielta kachamurka María suti sipaspagma . Pai warmi , Galilea alpamanda Nazaret suti puiblupi kaugsakurka . Mana kari rigsiska karka , ña José suti kariwa kasarangapa . José karkami David suti atun mandagpa wambrapa wambra .

Anjilka , María kaskapi iaikuspaka , nirka : — Puangi . Atun Taita Dius , kamwami ka . Paipa suma kuiaita chaskiskami kangi . Kamka , tukui warmikunamandapas masmi iapa kuiaska kangi .
Chasa uiaspaka María , iapa mancharirka . Iuiarikurka : “ ¿ Imapatak chasa saludawaku ? ” .
Anjilka nirka : — María , mana mancharikui . Kamta , Taita Dius iapa suma kuiaiwami kawá .
Kunauraka , unguringapami kangi . Nispaka , sug kari wambrami iukangapa kangi . Paitaka sutichinkangimi Jesús .
Diuspa ñawipi , paika iapa atun niskami kanga . Tukuimanda mas atun Taita Diuspa wambrami suti kanga . Atun Taita Diuska , paita kuangapami ka , ñugpamanda taita Davidsina mandangapa ;
chasallata , Jakobpa wambrapa wambrakunata tukui punchakuna mandakungapaglla . Paipa mandaika , mana imaurapas puchukaringapa kanchu .
— Nukaka , manara kusaiug kanichu — María anjilta ainirka — . Chimanda , ¿ imasatak chasa tukuwanga ?
Chiura , anjilka ainirka : — Santu Ispiritumi kam kikinma uraikumunga . Tukuimanda mas atun Taita Diuspa iapa iachaiwa puiusinami kamta kilpagsamunga . Chimanda wawita tiagsamugka , tukuipi mas allimi kangapa ka . Taita Diuspa wambrami suti kangapa ka .
— Willasaki . Kam kikinpura Isabelpas , ña achalaiakuura , wawitami iukangapa ka . Paimanda “ Chusa ” ninakugpipas , ña sugta killami wigsitawa ungug ka .
Taita Diusmanda mana tianchu ñi imapas pai mana pudingasina .
Chasa niura , María ainirka : — Atun Taita Diuspa lutrinsinami nuka kani . Kam imasa niwaskasina tukuwachu . Chiura anjil , Mariapagmanda llugsispa rirka .
Chi punchakunamandaka , Mariaka mana unailla rirka Judea sachuku sug puiblu tiaskama .
Chima chaiagrispaka , Zakariaspa wasima iaikuspa , Isabelta nirka : — Puangi .
Chasa niskata Isabel uiaura , paipa wawitaka wigsa ukupi sinchi kuiurigsamurka . Chiura Isabelta , Santu Ispíritu iaikuspa iuiachigsamurka .
Chiwanka , sinchi rimaiwa kasami nirka : — Kamka , tukui warmikunamandapas mas iapa kuiaskami kangi . Kamba wigsapi tiaska wawitapasmi chasallata iapa kuiaska ka .
Nukaka , ¿ imatak kani , chituku suma nuka Iaiapa mama chaiawagsamungapa ?
Kam “ Puangi ” niwagllapi , nukapa wigsapi tiaska wawita , alli iuiachirispami kuiuriwagsamurka .
Kam , Taita Diusta suma iuiakuskamandami paipa iapa kuiaska kangi . Tukui imasa atun Taita Dius niskasinami sutipa chasa tukugsamungapa ka .
Chiura , Mariaka nirka : — Nukapa almawa atun Taita Diustami nini : “ Kam , iapa atunmi kangi ” .
Nukapa ispirituwapasmi nini : “ Taita Dius kispichiwagmanda , alli iuiachimi kani ” .
Paipa upalla lutrinsina kagmandami nukata iapa kuiaspa kawawarka . Chimandami kunauramandata tukui kaugsagkuna , nukata sutichiwangapa kankuna , Taita Diuspa iapa kuiaska kagta .
Tukui allilla pudig Taita Dius , mana imaurapas ruraskasinami nukapi rurarka . Pai , tukuipi mas allimi ka .
Maikan paita suma kuiaspa manchaspa suma ruragkunamanda imaurapas llakingapami ka .
Pai tukui allilla pudig kagtami kawachirka . Tukui runakuna kikin atuniachirispa mana alli iuiag kaskakunata tuntiachirkami .
Atun mandagkunatapas kikinpa mandadirumandami uraikuchirkakunata . Ikuti uchulla mana atun kaskakunataka atun mandadirupimi tiarichirka .
Iarkaiwa kaskakunata sagsagta suma mikuimi kararka . Ikuti iapa iukagkunataka chusa makimi kacharka .
Nukanchi Israelmanda runakuna paipa lutrin kagkunatami aidarka . Paipa suma llakiiwami nukanchimanda iuiarirka .
Imasami nukanchipa ñugpamanda taitakunata , Abrahamta i paipa wambrapa wambrakunata rurangapa nirka : chasami kunaura ruragsamurka .
Kimsa killasina Isabelpa wasipi kaspa , María , kikinpa wasima kutirka .
Isabelta ña puncha chaiaura , sug kari wambrami iukagsamurka .
Ladullapi kaugsanakug i paipurakunapas uiaska karkakuna , imasa atun Taita Dius paikunata alli suma ruragta . Nispaka , chaiangapa rirkakuna , wawita tiaskamanda kuntintulla kaskakunawa sug ratullapas kagringapa .
Pusag punchapika , ikuti chaiagrirkakuna , wawata judiukunapa marka churachingapa kaura . Munanakurkami , Zakariasllatata taitapa sutisina sutichingapa .
Mamandika nirka : — Manima . Juanmi suti kangapa ka .
Chiura nirkakuna : — ¿ Imapa ? Kamkunapura , mana tianchu pipas chasa suti .
Chasa nispaka , paipa taitata siñas ruraspa , tapurkakuna : — ¿ Imatak suti kanga ?
Chiura Zakariaska , sug kaspi tablilla mañaspa , iskribispa churarka : — Juanmi suti ka . Chasa kawaspaka , tukuikuna iapa ujnarirkakuna .
Chiurallatata Zakariaspas , ikuti rimai pudirka . Nispaka , Taita Diusta sumaglla nii kallarirka : — Kam , iapa suma atunmi kangi .
Chiwa , tukui ladullapi kaugsanakug mancharirkakuna . Judea sachuku suiupas , tukui ima pasariskata uiaspa , paipura rimarinakurka .
Atun Taita Dius sutipa paiwa kagmanda , tukui uiagkuna , iuiarispa , tapurinakurka : — Chi wambra , wiñaspaka , ¿ imasik tukunga ?
Juanpa taita Zakariasta , Santu Ispíritu iaikugsamurka . Chiwanka , imasa kangapa kaskata kasami nirka :
— Nukanchi Israelmanda runakunapa atun Taita Diusta nisunchi : “ Kam , iapa suma atunmi kangi ” . Paipa runakunata kispichingapami samurka .
Pai ima niskata rurag Davidpa wambrapa wambratami kachamurka , tukui allilla pudig kaspa , nukanchita kispichingapa .
Chasami ñugpamandata paipa Ispirituwa alli runakunata rimachirka , kasa nispa :
“ Tukui kamkunata mana munagkunamanda i piñagkunamanda kispichisakichitami .
Kamkunapa ñugpamandakunata niskami karkani , kamkunamanda llakingapa . Chasallata , nuka ñugpamanda runakunawa iuiariskata mana kungarinichu ” .
Imasami nukanchipa ñugpamanda taita Abrahamta jurarka , kasa nispa :
“ Kamkunata mana munagkunamanda kispichisakichitami ; chasaka , mana manchaspalla ,
tukuipi suma allilla iuiai iukaspa , Diuspa ñawipi pai ima niskata rurangapa , kaugsankama ” .
Kam nukapa wawa , tukuimanda mas atun Taita Diuspa Ispirituwa rimagmi suti kankangi . Nukanchipa iaiatami ñugpankangi , kam ñambi allichiskapi pai chaiamungapa .
Israelmanda runakunatami iachachinkangi , imasa Taita Dius , pandariskakunata pasinsiaspa , nukanchita kispichingapa kagta .
Nukanchipa Taita Dius , paipa suma llakiiwa awa suma luarmanda punchaiachingapa pakariska suma puncha kagsinami kachamuku ;
chasaka , iapa iana tutapisina iuiaikunawa kaugsanakuskata punchaiachigsamungapa ; chasallata , nukanchita alli ñambi rikuskapi pusagsina iuiachingapa ; chasaka , sumaglla sugllapi kaugsanakungapa .
Chi wawa , wiñaspaka , Taita Diuspa alli iachaiwami tukurka . Paika , chusa sitaska alpapimi kaugsakurka , imaura Israelmanda runakunata kawaringapa chaiankama .
Chi punchakuna Augusto suti Romapi iaia mandag , paipa alpakuna suiu tukui kaugsanakuskapagma kacharka , paikuna maituku kaugsanakuskata tapuchigringapa .
Musuglla sinsumi rurakurka , Siria suti alpapi Sirenio mandakuura .
Tukuikunami iukarkakuna , ñugpata taitakuna kaugsaskama ringa , chipi paikuna maituku kaugsanakuska willagringapa .
Chiwanka , Joseta chaiarka , Galilea alpa i Nazaret puiblumanda llugsispa , Judea alpama ringapa . Belén suti puibluma rirka , paipa ñugpamanda taita David chipi tiagsamuska kagmanda .
María , Josewa kasarangapa kaspa , paiwa rirka . María , wigsitawami ungug karka .
Belenma chaiagriuraka , tiagsamungapa puncha chaiarka .
Mana tarirkakuna , maikan wasipipas samaringapa , iapa junda runakuna kagmanda . Chimanda , animalkunapa kaugsadiru ukupi iaikurkakuna . Chi ukupika , Mariaka kari wambrami iukagsamurka . Paitaka linsu pitiwa maituspa , animalkuna mikudiru batiasinapi sirichirka .
Belén puiblu kuchu kuchu , sug runakuna tuta ubijakunata kawag pakaridur tiarkakuna .
Diulpillakar atun Taita Diuspa sug anjil , Diuspa suma punchaiachiiwa paikunata kawarigsamurka . Chasa kawariura , paikuna iapa mancharirkakuna .
Anjilka nirkakunata : — Mana mancharinakuichi . Suma Willaimi apamukuni . Chi Willaita uiaspaka , tukui runakunami iapa kuntintaringapa kankuna .
Kunaurami David tiagsamuska puiblupi kamkunata kispichig tiagsamurka . Taita Dius agllaska iaia Cristomi ka .
Kasa kawaspami paita rigsinkangichi : animalkuna mikudiru batiasinapi linsuwa maituska wawita sirikuskatami tarigrinkangichi .
Kawarigsamug anjil rimakugllapi , askurinti achka anjilkuna kawarigsamurkakuna . Taita Diusta iapa suma atuniachispa , nirkakuna :
— Taita Dius awa suma luarpi kagtami ninchi : “ Kam , iapa suma atunmi kangi ” . Alpapipas , Taita Diusta kuiag runakuna sumaglla kachukuna .
Samug anjilkuna paikunapa suma luarma kutiura , chi ubijakunata kawagkunaka paipura rimarirkakuna , kasa nispa : — Akushi Belenma . Atun Taita Dius imasa nukanchita anjilkunawa willangapa kachamuskata kawagrisunchi .
Chiuralla , Belén puibluma kalpalla rirkakuna . Chaiagrispaka , Mariata , Joseta i wawita animal mikudiru batiasinapi sirikuskatami tarigrirkakuna .
Chasa kawaspaka , tukui ima anjilkuna chi wawitamanda niskata tukuikunatami willai aparkakuna .
Tukui uiagkunami ujnarirkakuna .
Mariaka , tukui ima uiaskata suma wakachirirka , allilla iuiarispa kangapa .
Chiuramanda , chi ubijakunata kawagkuna kutirkakuna . Tukui imasa willaskasina pasarigta uiaspa i kawaspa , Taita Diusta nirkakuna : — Kam , iapa suma atunmi kangi .
Pusag puncha chi wawita iukaura , judiukunapa marka churachirkakuna . Jesusmi sutichirkakuna , imasa anjil , María manara wigsitawa ungug kagpita , niskasina .
Nispaka , imasa Moisés niskasina chaiagmandaka , wawa tiagsamuskauramanda limpiulla tukungapa punchakuna ña ialiura , Jesuspa atunkuna paita Jerusalenma aparkakuna , atun Taita Diusta kawachispa , ningapa : “ Kamballami ka ” .
Ñugpamanda librupi willaraiá , tukui ñugpa tiagsamuska kari wambrakunata chasa rurangapa .
Kasapasmi willaraiá : iskai turtulita u wawa palumitakuna apangapa , atun Taita Diusmanda rupachigringapa . Paikuna , imasa niraiaskasinami ruragrirkakuna .
Chi punchakuna , Jerusalenpi kaugsakurka sug runa , Simeón suti . Chi runa , tukuipi alli rurag , Taita Diusta iuiarispa kaugsagmi karka . Israelmanda runakunata kispichingapa punchakunami pai suiakurka . Santu Ispíritu , paiwa kaspa ,
iuiachiska karka : “ Kam manara wañuspalla , atun Taita Dius agllaska Cristotami kawankangi ” .
Paika , Santu Ispirituwa iuiachiska kaspa , Diuspa atun wasima rirka . Ña chipi kauraka , wawita Jesuspa atunkuna paita chaiachigrirkakuna , imasa chi librupi willaraiaskasina rurangapa .
Chiura Simeonka , wawata chaskispa markaspa , Taita Diusta iapa suma atun kagta nispa , kasa nirka :
— Kunaura , nuka kam Taitikupa lutrinsina kaskata sakiwai , sumaglla wañungapa . Ñami kam imasa niwaskasina tukugsamurka .
Kam kachamuska kispichigtami nukapa ñawiwa ña kawakuni .
Paita allillapimi kachamurkangi , tukui runakunata kawaringapa ;
mana Israelmanda kagkunata iuiaikunata punchaiachingapa ; chasallata , kamba Israelmanda runakunata paimanda iapa suma atun kagta kawachingapa .
Simeón chasa wawitamanda niskata uiaspaka , taita i mamandi ujnarirkakuna .
Chiura Simeonka , paikunata nirka : — Taita Dius , kamkunata iapa kuiaspa kawapuachu — . Nispaka , mamandi Mariata nirka — Uiamui . Kai wawitamandami achka Israelmanda runakuna urmangapa kankuna . Ikuti sugkunaka , paimandami kispiringapa kankuna . Paita kawaspa , achkakunami wabutingapa kankuna .
Kamtaka sug ispada almapi ialichigsinami iapa llakii iukangapa kangi . Chiwanka , tukui imasa iuianakuska iacharigsamungapami ka .
Chillapita karka Santu Ispirituwa rimag sug warmi , Ana suti , ña iapa awila . Chi warmi , ñugpamanda Aser suti runapa iawar karka . Fanuel suti runapa wambrami karka . Paika , sipas kasararka . Kanchis wata kasaraskauramanda , kusa wañurka .
Chiuramanda , mana ikuti kasaraspalla , ña pusag chunga chusku wata kaugsakurka . Diuspa atun wasimanda mana llugsispalla , puncha i tuta Taita Dius ima niskata ruragllami karka . Mana mikuspalla chisiaspa i paita iuiarispallami karka .
Simeón chasa rimakugllapi , chi warmika , kaillaiaspa , Taita Diusta : “ Pai Siñur ” nii kallarirka . Nispaka , Taita Diusta tukui iuiarinakugta wawita Jesusmanda willakurka , kasa nispa : — Kaimi ka Jerusalenta kispichingapa samug . Paitami suianakurkanchi .
Atun Taita Dius imasa niskata tukui ruraskauramandaka , Jesuspa atunkunaka Galilea alpama Nazaret puiblupi ñugpata kaugsanakuskama kutirkakuna .
Chipika wambra Jesús , sumaglla wiñaspa rirka . Chasallata , iachai pagta tukurka . Taita Diuspas , iapa sumami paita kuiarka .
Jesuspa mama taitandi , Jerusalén puibluma wata watapi ridur karkakuna , paskua atun punchakuna ialichingapa .
Jesús ña chunga iskai wata iukauraka , tukuikuna rirkakuna , imasa kaskasina ruraspa ialichingapa .
Chi punchakuna sumaglla ialichispaka , mama taitandi paikunapagma kutirkakuna . Wambra Jesuska , Jerusalenmanda mana rirka . Chitaka , mama taitandi mana iacharkakuna .
Iuianakurka : “ Sugkunawachar riku ” . Chimanda , chisiagta rirkakuna . Nispaka , paipurakunapagpi i rigsidukunapagpi paimanda tapui kallarirkakuna .
Mana tarispaka , Jerusalenma kutirkakuna , maskangapa .
Kimsa puncha maskanakuskapika , Diuspa atun wasi ukupi paita tarirkakuna . Moisés ima niskata iachachig taitakunapa chaugpipimi tiakurka , uiaspa i paikunata tapuspa .
Tukuikuna , ujnarispami paita uianakurka , paipa iachaiwa imasa ainikugta .
Jesuspa mama taitandika , iapa ujnarispa paita kawarkakuna . Mamandi nirka : — Nukapa wambra , ¿ imapatak nukanchita chasa rurarkangi ? Kamba taita i nuka , iapa llakiiwami maskaspa purinakurkanchi .
Chiura , Jesuska ainirka : — ¿ Imapatak maskawanakurkangichi ? ¿ Manachu kamkuna iachangichi , nukapa Taita imasa munaskata rurangapa nukata chaiawakugta ?
Jesuspa mama taitandi mana iacharkakuna , chika ima niraiagta .
Chiuramandaka Jesús , Nazaret puibluma paikunawa kutirka . Chipika , paikuna tukui ima niskata uiaspa , allilla ruraspami sugllapi kaugsakurka . Paipa mamaka , tukui ima pasariskata sumaglla iuiaipi wakachirirka .
Jesuska , sumaglla wiñaspa rirka , Taita Dius i runakunapa ñawipi iapa alli kagta kawari .
Tiberio suti Romapi iaia mandag ña chunga pichka wata mandakuura , Judea alpapi mandag karka Ponsio Pilatos . Herodes , Galileapi mandakurka . Waugkindi Felipeka , Iturea i Trakonite suti alpakunapi mandag karka . Abilene suti alpapika , Lisanias mandakurka .
Iaia sasirdutikuna suti karkakuna Anás i Kaifás . Chi punchakuna Zakariaspa wambra , Juan suti , chusa sitaska alpapi kaugsakuura , paita Diuspa Rimaita willangapa iuiachirigsamurka .
Nispaka , Jordán suti iaku pata pata kasa willaspa purii kallarirka : — Pandariikunata sakispa , Taita Diuswa tukugsamuichi . Baugtisariichi , pandariikunata pasinsiai tukungapa .
Chasami pasarirka , imasa Santu Ispirituwa ñugpamanda rimag Isaías suti willaskasina . Kasami willaraiá : Chusa sitaska alpapi , sug runa kaparispami puriku , kasa nispa : “ Imasami ñambi allichinchi : chasallata alli iuiaikunata apiichi , atun Taita Diusta chaskingapa ” .
Tukui waikukunata jundachispa pambaiachiichi . Tukui filu i lumakunatapas pambaiachiichi . Wistu ñambikunata dirichaichi . Chasallata , ñambi pusukunata jundachiichi .
Tukui runakuna kawangapami kankuna , Taita Dius imasa kispichingapa kagta .
Achka runakuna Juanpagma chaianakurka , baugtisaringapa . Chiura paika , maikankunataka nikurka : — Mana alli runakuna , kulibrasinami kangichi . ¿ Pitak kamkunata willagrirka : “ Taita Dius iapa rabiarispa llakii puncha ñami chaiamuku . Mitikuichi , kispiriska kangapa . ” ?
Allilla ruraichi , tukui pandariikunata sakispa . Mana iuiarispa kaichi : “ Ñugpamanda taita Abrahampa iawarmi kanchi ” . Niikichitami : Taita Dius munagpika , kai rumikunapas pudinkunami , Abrahampa wambrakuna tukugsamungakuna .
Ñami tukuimanda justisiangapa ka ; imasami sachakunata achawa urmachingapa kawaku : chasa . Tukui sacha chusa i mana mikungasina muiu iukaskakunata anguwanta urmachispa , ninapimi churangapa ka .
Chipi kagkuna tapurkakuna : — Nigpika nukanchitaka , ¿ imatak rurangapa chaiá ?
Chiura , Juanka ainirka : — Maikanpas , iskai kapisaiu iukaspaka , mana iukaskata sug iukachingichi . Chasallata , maikan achka mikui iukaskaka mana iukaskata karangichi .
Mana judíu kaskakunamanda kulki chaskigkunapas , baugtisaringapa chaiagrispaka , Juanta tapurkakuna : — Iachachig taita , nukanchitaka , ¿ imatak rurangapa chaiá ?
Chiura , Juanka ainirka : — Mana iapa kubrangichi . Mailla kaskalla mañangichi .
Sug suldadukunapas tapugrirkakuna : — Nukanchitaka , ¿ imatak rurangapa chaiá ? Chiura , Juanka ainirka : — Manchachispa , ñi llullaspa i ianga juchachispa mana pitapas kichungichi . Mailla gananakuskallawa kuntintaringichi .
Juan chasa nikugmanda , tukui chipi kagkuna , Taita Dius agllaska Cristota suianakuspa , paimanda iuiarispa , tapurinakurka : — ¿ Paichu Cristo kantra ?
Juanka , tukuikunata nirka : — Nuka , iakullawami baugtisaikichita . Ikuti sugmi nukamanda mas iacha samungapa ka . Paita , nuka mana pudinichu , kungurispa , paipa chakikunapi churaraiaska wataskata paskapungapa . Paika , Santu Ispirituwa i nina sindiwasinami baugtisangapa ka .
Imasami chagrapi trigu agllag runa , palawa mana alli ugsakunata chabsichispa anchuchí : chasallatami pai suiaku , mana alli iuiagkunata alli iuiagkunapa chaugpimanda anchuchingapa . Alli trigusina kagkunata sugllapi sumami wakachingapa ka . Ikuti mana alli ugsasina kagkunataka mana wañug ninapi rupakungapami sitangapa ka .
Achka sug rigcha sug rigcha rimaikunawapas Cristomanda Alli Willaitami Juan willakurka .
Kasapas . Mandag Herodesta piñaspami iuiachikurka , chi Herodes , waugkindipa warmi Erodías sutiwa kaugsakugmanda . Tukui sug mana allilla ruraskakunamandapasmi piñaspa iuiachikurka .
Chasa piñakugmanda , Herodeska karsilpi churachirka . Chasa ruraspaka , mas mana allilla rurag kagtami kawachirirka .
Juanta manara karsilpi churagpi , tukui chipi kagkunami baugtisarirkakuna . Chiura , Jesuspasmi baugtisarigrirka . Taita Diusta rimakunkama , awa suma luar paskarirka .
Chiura Santu Ispíritu , palumasina rigcha kawarispami Jesuspagma uraikumurka . Suma luarmanda rimaipas uiarigsamurka , kasa nispa : — Kam , nukapa kuiaska wambrami kangi . Kamta kawaspa , iapa alli sumami iuiachiiwa kawaiki .
Jesús , Alli Willaita willai kallariura , kimsa chunga watasina iukarka . Tukuikuna iuianakurka , pai Josepa wambra kagta . José karka Elipa wambra .
Elí karka Matatpa wambra . Matat karka Levipa wambra . Leví karka Melkipa wambra . Melki karka Janapa wambra . Jana karka Josepa wambra .
José karka Matatiaspa wambra . Matatías karka Amospa wambra . Amós karka Naumpa wambra . Naum karka Eslipa wambra . Esli karka Nagaipa wambra .
Nagai karka Maatpa wambra . Maat karka Matatiaspa wambra . Matatías karka Semeipa wambra . Semei karka Josekpa wambra . Josek karka Judapa wambra .
Judá karka Joananpa wambra . Joanán karka Resapa wambra . Resa karka Zorobabelpa wambra . Zorobabel karka Salatielpa wambra . Salatiel karka Neripa wambra .
Neri karka Melkipa wambra . Melki karka Adipa wambra . Adi karka Kosampa wambra . Kosam karka Elmadampa wambra . Elmadam karka Erpa wambra .
Er karka Jesuspa wambra . Jesús karka Eliezerpa wambra . Eliezer karka Jorimpa wambra . Jorim karka Matatpa wambra . Matat karka Levipa wambra .
Leví karka Simeonpa wambra . Simeón karka Judapa wambra . Judá karka Josepa wambra . José karka Jonampa wambra . Jonam karka Eliakimpa wambra .
Eliakim karka Meleapa wambra . Melea karka Menapa wambra . Mena karka Matatapa wambra . Matata karka Natanpa wambra . Natán karka Davidpa wambra .
David karka Isaipa wambra . Isaí karka Obedpa wambra . Obed karka Boozpa wambra . Booz karka Salapa wambra . Sala karka Naasonpa wambra .
Naasón karka Aminadabpa wambra . Aminadab karka Adminpa wambra . Admin karka Arnipa wambra . Arni karka Esrompa wambra . Esrom karka Farespa wambra . Fares karka Judapa wambra .
Judá karka Jakobpa wambra . Jakob karka Isaakpa wambra . Isaak karka Abrahampa wambra . Abraham karka Tarepa wambra . Taré karka Nakorpa wambra .
Nakor karka Serugpa wambra . Serug karka Ragaupa wambra . Ragau karka Pelegpa wambra . Peleg karka Eberpa wambra . Eber karka Salapa wambra .
Sala karka Kainanpa wambra . Kainán karka Arfaxadpa wambra . Arfaxad karka Sempa wambra . Sem karka Noepa wambra . Noé karka Lamekpa wambra .
Lamek karka Matusalenpa wambra . Matusalén karka Enokpa wambra . Enok karka Jaredpa wambra . Jared karka Maalaleelpa wambra . Maalaleel karka Kainanpa wambra .
Kainán karka Enospa wambra . Enós karka Setpa wambra . Set karka Adanpa wambra . Adán karka Taita Diuspa wambra .
Jesús baugtisariskauramanda , Santu Ispíritu paima iaikurka . Nispaka , Jordán iakumanda kutirka . Chiura Santu Ispíritu , chusa sitaska alpama paita pusarka .
Chipika , chusku chunga punchami chisiarka . Chi punchakuna iaia kuku , pandariikunapi paita urmachingapa munakurka . Tukui chi punchakuna Jesús , mana ñi imapas mikuspalla chisiakurka . Chi chusku chunga puncha ialiskauramandaka , iapa iarkaimanda iuiachigsamurka .
Chiura , chi iaia kukuka nirka : — Kam Diuspa wambra kagpika , kai rumita nii : “ Tanda tukui ” .
Jesuska ainirka : — Ñugpamanda librupi , kasami willaraiá : Runakuna , mana tandallawa kaugsangapa kankunachu . Taita Dius tukui ima rimaskakunawami kaugsangapa chaiá .
Nispaka chi iaia kukuka , iapa awa filuma pusaspa , sug kawaridirumanda kai luarpi tukui alpakunata kawachirka .
Nispaka nirka : — Tukui chi alpakunatami karasaki , kam mandag kangapa ; chasallata , tukui ima chipi suma tiaskakunatapas , kamballa kangapa . Tukuimi nukata kuawaska ka . Chimanda , nuka maikan munaskatami karasa .
Kam kunguriwagpika , tukui kamballami kanga .
Chiura Jesuska , chi iaia kukuta ainirka : — Ñugpamanda librupi , kasami willaraiá : Kamba atun Taita Diusllata kungurispa kangi . Pai ima niskallatami iukangi ruraspa kanga .
Ikuti chi iaia kukuka , Jerusalén puibluma pusaspa , Diuspa atun wasi awa puntapi saiachigrirka . Nispaka nirka :
— Kam Diuspa wambra kagpika , kaimanda alpama sitarii . Ñugpamanda librupi , kasami willaraiá : Taita Dius , paipa anjilkunatami ninga , kamta kawagsamungapa .
Paikunapa makipimi urmankangi . Chasaka , mana rumipi u imapipas chaki takarinkangichu .
Jesuska ainirka : — Kasapasmi willaraiá : Kamba atun Taita Diusta mana ianga ningi : “ Abir kawasaki : ¿ pudingichu ? ” .
Chasa chi iaia kuku , tukui imawapas pandachingapa mana pudispaka , Jesusta sakispa , sug punchakunakama rirka .
Jesuska , Santu Ispiritupa iapa iachaiwa Galilea alpama ikuti rirka . Chipika , judiukuna tandaridiru wasikunapi iachachii kallarigrirka . Paimanda , tukuikuna sumaglla uiaspa rimanakurka .

Chiuramanda Jesús , pai wiñaska Nazaret puibluma chaiagrirka . Sug warda punchaka , tandaridiru wasima iaikurka , imasa kustumbri kaskasina . Chipika saiarirka , ñugpamanda librupi willaraiaskata chaskingapa .
Chiura , Isaías suti Santu Ispirituwa rimag ima willaraiaskata kuarkakuna . Maskaspa , tarirka maipi kasa niraiaskata :
Atun Taita Diuspa Ispíritu , nukawami ka . Agllaskami kani , mana iukagkunata Alli Willaita willagringapakunata . Kachamuskami kani , karsilpi kaskakunata willangapa kacharii tukungapa kagtakuna ; chasallata , mana ñawi kawagkuna ikuti kawagsamungapakuna ; mana allilla rurai tukuskakunata kispichingapa ;
atun Taita Dius kispichii wata chaiamuskata willangapa .
Jesús chasa rimaspaka , chi niraiaska libruta wichkaspa , kutichispaka , tiarirka . Tukui chipi kagkuna , paita upalla kawanakurka .
Chiura Jesuska , kasami nii kallarirkakunata : — Kuna punchami , kamkunapa ñawipi , imasa chi willaraiaskasina tukugsamurka .
Chipi tukui kagkuna , paimanda allilla rimanakurka . Pai iapa suma rimakugmanda , ujnarispa tapurinakurka : — Kai runaka , ¿ manachu ka Josepa wambra ?
Jesuska nirkakunata : — Imasami ninkuna : chasami niwankangichi : “ Ambig runa , kam kikinlla ambirii ” . Kasapasmi niwankangichi : “ Kam , tukui imasa Kafarnaum puiblupi ruraskata uiariskasina kai kam kikinpa alpapipas chasallata rurai ” .
Kasapasmi Jesús nirka : — Kasami nuka niikichita : ñi maikan Santu Ispirituwa rimagkunata kikinpa alpapi kaugsagkuna mana munankunachu uiangapa .
Sutipami kasa niikichita : ñugpamanda rimag Elías kaugsakuura , kimsa wata sugta killami mana tamiarka . Tukui alpapi iapa iarkaimi tukurka . Chiurakuna , kai Israel alpapi achka sapalla kidaska warmikunami tiarka .
Chi warmikunapagma , Taita Dius Eliasta mana kacharka . Sidón puiblu ladullapi Sarepta suti puiblupi kaugsag biudapagmami kacharka .
— Chasallata , ñugpamanda Eliseo Santu Ispirituwa rimag kaugsakuura , kai Israel alpapi achkakuna aicha ismui unguiwa tiarkakuna . Chi ungugkunata , Eliseo mana ambirka . Siria alpamanda samuska Naamán suti runallatami ambirka .
Chasa uiaspa , chi wasi uku tukui kagkuna iapami rabiarirkakuna .
Tukuikuna , atarispa , Jesusta puiblumanda llugsichii kallarirkakuna . Chi puiblu , luma awapi wasikuna saiachiskami iukarkakuna . Chi luma awamanda tangangapa iuiaiwami Jesusta apanakurka .
Paika , paikunapa chaugpimanda kichuchirispa , llugsispa rirkalla .
Nispaka , Galilea alpapi Kafarnaum suti puibluma chaiagrirka . Chipika , warda punchakuna
iachachii kallarirka . Pai iachachikuskata uiaspa , tukuikuna iapa ujnarirkakuna . Allilla mandagsinami iachachikurka .
Chi tandaridiru wasipika , sug kuku waira iaikuska runami chaiagrirka . Chi runaka , sinchi kaparispa nirka :
— Ai , Nazaret puiblumanda Jesús , ¿ imapatak nukanchipagma samurkangi ? Nukanchita puchukangapachar samurkangi . Nuka allillami rigsiiki , kam Taita Diuspa tukuipi mas alli wambra kagta .
Jesuska , kuku wairata piñaspa , nirka : — Upalla rikui , kai runamanda llugsispa . Chiura chi kuku wairaka , tukuikunapa ñawipi chi runata alpama urmachispa , llugsirka , mana imapas lisiachispalla .
Tukui chasa kawagkuna , iapa mancharirkakuna . Kikinpura tapurinakurka : — ¿ Ima rimaisik ka ? Kai runaka , paipa iapa iachaiwa atun mandagsina kuku wairakunata rimaspa , runamanda llugsichí .
Chasa ruraskakunata kawagkunawaka , tukuima Jesusmanda iacharigsamurka .
Chi tandaridiru wasimanda llugsispa , Jesús , Simonpa wasipi iaikugrirka . Chipika Simonpa suigra , iapa rupaiwami ungug sirikurka . Jesusta mañarkakuna : — Ambipuai .
Chiura Jesuska , chi ungugpagma kaillaiaspa , kumurispa nirka : — Kai rupai anchurii . Chiuralla , rupai anchurirka . Anchurigllapi chi warmi , atarispa , mikui ianuspa , karai kallarirkakunata .
Indi ña chingakuuraka , achkakuna ima unguiwa kaskakunatami Jesuspagma chaiachigrirkakuna . Chiura Jesuska , tukuikunata maki churaspa , ambirkakunata .
Chasallata kuku wairakunatapas , achkakunatami llugsichirka . Chi kuku wairakuna , kaparispa , ninakurka : — Taita Diuspa wambrami kangi . Jesuska , chasa kaparinakuskata piñarka . Chi kuku wairakuna iacharkakuna , pai Taita Dius agllaska Cristo kagta . Chimandami chi kukukunata mana sakikurka , chasa rimangapa .
Pakariillapi Jesuska , chi puiblumanda rirka , mana maikan runakunapas kaugsanakuska pambama . Chi puiblumanda achka runakunaka , paita maskaspa , pai kaskama chaiagrirkakuna . Munanakurka paikunapagllapi kangapa , mana maimapas rispalla .
Chasa mañanakuskata uiaspa , Jesuska kasami nirka : — Nukata chaiawakumi , sug puiblukunapipas Diuspa suma mandaimanda Alli Willaita willaspa puringapa . Chasamandami nuka kachamuska kani .
Pai imasa niskasina , Judea alpapi tukui tandaridiru wasikunapi iaikuspa , Alli Willaita willaspami purikurka .
Jesús Jenesaret suti kucha patapi kauraka , achka runakuna paita tanganakuiwantami kaillaiagrirkakuna , Diuspa Rimaita uiangapa .
Chi iaku patapi , iskai chusa kanuami tiarka . Kanuamanda chalwadurkuna , llugsispa , ataraiakuna tagsanakurka .
Chasa kawaspaka , Jesuska sug kanuapi iaikurka . Nispaka , chi kanua Simonpa kagmanda , paita mañarka : — Kai kanuata alpamanda asllita karuiachipuai . Chasa rurauraka , kanuapi tiarispa , chipi kagkunata iachachii kallarirka .
Iachachii puchukaspaka , Simonta nirka : — Kanuata jundu kuchama apaspaka , ataraiagriichi , chalwa apingapa .
Simonka ainirka : — Iachachig taita , pakarigtami chalwanakurkanchi . Ñi imapas mana apirkanchichu . Kam chasa niwagmanda , nigpika ataraiagrisa .
Chasa ataraiagriuraka , iapa achka chalwa apirkakuna , ataraiakunapas ñalla llikirigta .
Chiura , sug kanuapi kaskakunata makiwa kaiarkakuna , aidagringapa . Chaiagrispaka , iskandi kanuapi chalwakuna jundachigrirkakuna , ñalla kanuakunapas asintarigta .
Chasa kawaspaka Simón Pedroka , kungurispa , Jesusta nirka : — Taita waugki , nukamanda anchuripuai . Nuka , iapa pandaridurmi kani — .
Iapa achka chalwakuna apirigmanda , Simón i tukui paiwa kagkuna askurinti mancharirkakuna .
Santiago i Juan suti Zebedeopa wambrakuna Simonwa purig kagkunapas , chasallata mancharirkakuna . Jesuska , Simonta nirka : — Mana mancharikui . Kunauramanda iachachisakimi , chalwakunata apigsina , runapura maskapuag kangapa .
Chasa uiaspaka , kanuakunata alpama llugsichispa , tukui ima tiaskakunata sakispa , Jesusta katirkakuna .
Jesús ña sug puiblupi kagriuraka , sug runa , aicha ismui ungui iukaspa , paipagma kaillaiagrirka . Chi runaka , Jesusta kawaspa , ñallapas alpakama kumurispa , nirka : — Taita waugki , kam munaspaka , pudingimi nukata ambiwanga .
Chiura Jesuska , ungugta maki churaspa , nirka : — Ari , munanimi . Ambiriska tukui . Chasa nigllapi , chi ungui allilla ambirigsamurka .
Chiura , Jesuska nirka : — Mana pitapas willakungi . Sasirdutita kawachirigrii . Moisés kamariku karangapa niraiaskata karagrii . Chasaka , tukuikunami kawangakuna , kam allilla ambiriska kagta .
“ Mana willakungi ” nigpipas , Jesús ima ruraskamanda masmi iacharikurka . Chiwanka , iapa achka runakuna tandaridur karkakuna , paita uiangapa . Chasallata , ungugkunatapas ambichingapa apadur karkakuna .
Chimanda Jesuska , maikan runapas mana kaugsanakuskama ridur karka , Taita Diuswa rimanakungapa .
Sug punchakuna ialiura , Jesuska iachachikurka . Chipika , sug fariseokuna i Moisés ima niskata iachachig taitakuna tianakurka . Chi taitakuna karkakuna Galilea i Judea alpakuna suiu i Jerusalenmanda chaiagriskakuna . Chiura Jesuska , atun Taita Diuspa iapa iachaiwa karka , ungugkunata ambingapa .
Jesús iachachikuuraka , sug runakunaka , mana kuiuringapa unguiwa kaskata chakanapi sirichispa , chi wasima aparkakuna . Iuianakurka : “ Wasi ukuma iaikuchispa , Jesuspa ñugpa ladumi churasunchi ” .
Chasa iuianakuspapas , iapa achka runakuna ukupi junda kagmanda , mana iaikuchii pudirkakuna . Chimandaka , wasi awama sikachirkakuna . Wasita utkuchispa , chi runa chakanapi sirikuskata tukuikunapa chaugpipi Jesuspa ñawi ladu uraikuchirkakuna .
Chiura Jesuska , “ Ambipuangami ” iuianakuskata kawaspaka , mana kuiuringapa unguiwa kaskata nirka : — Waugki , kam pandariikunata ñami pasinsiaska kangi .
Chasa uiaspaka , Moisés ima niskata iachachig taitakuna i fariseokunaka kikinpura ninakurka : “ Kai chasa rimag , Diussina tukuspa , ¿ pisik ka ? Ñi pipas mana pudinkunachu , pandariikunata pasinsiangapa . Taita Diusllami pasinsiangapa pudí ” .
Jesuska , chasa iuianakuskata iachaspaka , nirkakunata : — ¿ Imapatak chasa sungullapi iuianakungichi ?
¿ Maikantak mas alli ka ningapa : “ Kam pandariikunata ñami pasinsiaska kangi ” ? Mana kagpika , ¿ ningapa : “ Atarii ; kamba wasima riilla ; ña ambiriskami kangi ” ?
Kunaura kawachisakichita : kai Runa Tukuska , kai alpapi pudinmi , pandariikunata pasinsiangapa . Chasa nispa , mana kuiuringapa unguiwa kaskataka nirka : — Nukami niiki : atarii . Chakanata markarispa , kamba wasima rii .
Chasa nigllapi , tukui chipi kagkuna kawanakugllapi , chi runa atarirka . Chakana sirikuskata markarispa , wasima rirka , Taita Dius iapa suma atun kagta nispa .
Chiwa tukuikuna , iapa ujnarispa tukugsamurkakuna . Taita Diusta iapa suma atuniachirkakuna . Iapa mancharispa , nirkakuna : — Kuna puncha , ñi imaurapas mana kawaskatami kawarkanchi .
Chiuramanda Jesuska , llugsispa , Leví suti runa mana judíu kaskakunamanda kulki chaskikuskapi tiakugta kawaspa , nirka : — Katiwai .
Chiura chi runa , atarispa , Jesusta katichirkalla , tukui sakispa .
Nispaka , atun punchasina suma mikui Jesusta paipa wasipi karagrirka . Paipura kulki chaskigkuna i sug achkakunapas , sugllapi paikunawa tiarigrirkakuna .
Chasa kawaspaka , fariseokuna i Moisés ima niskata iachachig taitakuna Jesusta katiraiagkunata piñaspa tapurkakuna : — ¿ Imapatak mana judíu kaskakunamanda kulki chaskig i mana allilla ruragkunawa sugllapi mikunakungichi i upianakungichi ?
Jesuska nirkakunata : — Mana unguiwa kagkuna mana ministinkunachu , ambigta maskangapa . Ungugkunami ambigta maskankuna .
Chasallata , nukaka mana samurkanichu , allilla ruragkunata kaiangapa . Mana allilla ruragkunata maskangapami samurkani , paikunata allilla ruraikunama tigrachingapa .
Chipi kagkuna , Jesusta nirkakuna : — Juanwa i fariseokunawa purigkuna , achka punchakuna mana mikuspallami chisiadur kankuna , Taita Diusta mañaspalla . Ikuti kamta katiraiagkunaka , imaurapasmi mikunkuna i upiankuna .
Chiura , Jesuska ainirkakunata : — Kasaraipi , kusa tukunga kunbidaskakunawa kankama , ¿ pudinkangichichu ninga : “ Mana mikuspalla kaichi ” ? Manima .
Imaura chaiachu , kusa anchuchii tukungapa : chiurami paikunata chaianga , mana mikuspalla kangapa .
Nispaka , chipi kagkunata iuiai apingasina suma parlarka , kasa nispa : — Ñi pipas , musu katangamanda piti mana llikichinkangichichu , ruku katangapi sirangapa . Chasa siragpika , musu katangami wagllirí . Musumanda pitipas rukupi siraska mana sumanchu .
— Chasallata ñi pipas , musu binu , ruku kara taligapi mana tallingichichu . Chasa talligpika , musu binu timbuura , taligata tugiachispami icharinga . Kara taligapas mana balingachu .
Chimandami musu binu , musu taligapi tallingapa chaiá .
— Ñi pipas , suma timbuska binu upiaspaka , llullu binutaka mana upiai munangapa kangichichu . “ Timbuskatami mas alli ka ” ningapami kangichi .
Sug warda puncha , Jesús katiraiagkunawanta chagra tarpuraiaskakunapi ialinakurka . Katiraiagkunaka , trigu ispigakunata pitispa , makiwa kakuspa , murukunata mikunakurka .
Chasa kawaspaka , sug fariseokuna tapurkakuna : — ¿ Imapatak warda puncha pandarinakungichi ?
Jesuska ainirkakunata : — ¿ Manachu ñugpamanda librupi willaraiaskata kawarkangichi , taita David i paiwa kagkunapas , iarkaimanda kaspa , imasa ruragtakuna ?
Pai kikin , Diuspa wasi ukuma iaikuspa , altarpi churaska tandakuna tiaskata aisaspa , mikurka , mana imapas mancharispalla . Chi tandakuna , sasirdutikunalla mikudirumi karka . Chi tandakunallatata paiwa kagkunatapas kararka , mikungapa .
Kasapasmi Jesús nirkakunata : — Kai Runa Tukuska pudinmi ninga , warda punchakunatapas imasa chaiaskasina rurangapa .
Sug warda punchaka Jesús , tandaridiru wasipi iaikuspa , iachachikurka . Chipika , sug alli ladu maki chakiriska unguiwa kag runa , paikunawa sugllapi karka .
Chiura Moisés ima niskata iachachig taitakuna i fariseokunaka , Jesusta chapanakurka , warda puncha ambichu ; ambigpika , paimanda justisiakunapagma willagringapa .
Jesuska , paikuna ima iuianakuskata iachaspa , chi runa maki chakiriska kaskata nirka : — Atarii . Runakunapa chaugpipi saiarigsamui . Chiura chi runa , atarispa , chipi saiarigrirka .
Chiura Jesuska , chi taitakunata nirka : — Tapusakichita : warda puncha , ¿ imatak mas alli ka : allilla u mana allilla rurangapa ; runata kispichingapa ubi puchukangapa ?
Chasa tapuspaka , tukui paipa muiugta kagkunata kawaspa , chi runata nirka : — Maki chutachii . Chasa chutachigllapi , chi makika aliarka .
Chipi kag taitakuna , Jesuswa iapa rabiarispa , kikinpura tapurinakurka : — ¿ Imatak kai runata rurasunchi ?
Chi punchakuna Jesuska , awa lumama rirka , Taita Diusta rimangapa . Chipi , pakarigtami Taita Diuswa rimanakurka .
Pakariuraka , tukui paita katiraiagkunata kaiaspa , chunga iskaikunatami agllarka . Chi agllaskakunataka nirka : — Nukami kamkunata kachanakuikichita , nukamanda Alli Willaita willagkuna kangapa .
Chi agllaskakuna , kasami suti karkakuna : Simón ( paita , Jesús sutichirka Pedro ) ; paipa waugki Andrés ; Santiago i Juan ; Felipe i Bartolomé ;
Mateo i Tomás ; Alfeopa wambra Santiagollatata suti ; sug Simón ( kananeo suti runakunawa ñugpata purig ) ;
Santiagopa waugki Judas ; i Judas Iskariote , Jesusta katuspa apichig .
Chiuramanda Jesús , chi lumamanda pai agllaska runakunawanta uraikuspa , sug pamba alpama chaiagrirkakuna . Chipika , achka paita katiraiagkuna tandariska karkakuna . Chasallata iapa achka runakuna , Judea alpa suiunigmanda , Jerusalén puiblunigmanda , i Tiro i Sidón puiblu lamar iaku patamandakuna , Jesusta uiangapa i ungugkunata ambichingapa tandarigriska karkakuna .
Chiurallatata , kuku wairawa kagkunapasmi ambirirkakuna .
Jesús , paipa iapa iachaillawa tukui unguiwa kaskakunatami aliachikurka . Chimanda tukui chipi kagkuna , paita llamkangapami munanakurka .
Chiura Jesuska , paita katiraiagkunata kawaspa , kasami nirka : — Kamkuna Taita Diuswa iuiarispa mana iukagsina tukugkuna , paipa iapa kuiaskami kangichi . Kamkuna , Dius suma mandakuskapimi iaikugringapa kangichi .
— Iapa iarkaimanda kunaura kagkunapas , Taita Diuspa iapa kuiaskami kangichi . Paillatatami ima alli munaskata karamungapa ka . — Kunaura iapa llakiiwa wakanakuskapas , Taita Diuspa iapa kuiaskami kangichi . Nispaka asinkangichimi .
— Kai Runa Tukuskamanda iuiarispa , maikanpas kamkunata piñaspa , llugsichispa , kamispa , imasa mana allillawa sutichinakugpipas , Taita Diuspa iapa kuiaskami kangichi .
Chasa mana allilla kamkunata ruragpipas , kuntintarispalla kangichi . Kamkunata , Taita Dius sug luarpi askurinti sumami tukui karangapa ka . Chasallatami ñugpata kaugsag runakuna Santu Ispirituwa rimagkunatapas mana allilla rurarkakuna .
— ¡ Ai , kamkuna iapa iukag kagkuna ! Ñami tukui chaskirkangichi .
— ¡ Ai , kamkuna kunaura sagsaskalla kagkuna ! Kamkunata chaiangapami ka , iapa iarkaiwa kangapakuna . — ¡ Ai , kamkuna kunaura asigkuna ! Kamkunata chaiangapami ka , iapa llakiiwa wakaspa kangapakuna .
— ¡ Ai , kamkunamanda iapa allilla tukui runakuna rimagmanda ! Chasallatami ñugpata kaugsag runakunapas , Diuspa Rimaita llullaspa willanakugmanda , “ Iapa allillami ka ” nirkakuna .
— Chasa kagpipas , kamkuna uiawagkunata kasami niikichita : kamkunata piñanakuskata kuiangichi . Kamkunata mana munanakuskatapas allilla rurangichi .
Kamkunata kamigkunatapas ningichi : “ Taita Dius , kamkunata iapa kuiaspa kawapuachu ” . Kamkunata mana suma ruragkunamandapas Taita Diusta paikunamanda allilla mañapungichi .
— Maikanpas kachitipi kamta piagpika , sug ladu kachitipi piangapapas sakiringi . Maikan kamta kapisaiu kichungapa munagpika , kusmatapas kuangi apachu .
Maikanpas ima mañaskata karangilla . Ima kambatapas maikan kichugpipas , mana ningi : “ Kutichiwai ” .
Imasami munanakungichi , sugkuna kamkunamanda allilla rurachukuna : chasallata kamkunapas , paikunamanda allilla rurangichi .
— Kam kikinpuralla kuianakuspa kagpika , kamkunaka , ¿ imatak Taita Dius karangapa suianakungichi ? Maikan mana allilla ruraspa kaugsanakugpurapas kuianakuspami kaugsankuna .
Chasallata , kamkunata suma ruragkunallata suma ruragpika , kamkunaka , ¿ imatak Taita Dius karangapa suianakungichi ? Mana allilla ruragkunapas , paipura suma ruranakuspami kaugsankuna .
Maikanpas kutichiwachu iuiaspalla mañachigpika , kamkunaka , ¿ imatak Taita Dius karangapa suianakungichi ? Mana allilla ruragkunapas , paipura mañachirinakú , parijuma kutichirinakungapa .
— Chasapaka , kamkunata mana munaspa piñanakuskata kuiaspa , tukui allillata rurangichi . Mañachingichi , mana kutichingapa iuiaspalla . Chasaka , tukui sumagllami sug luarpi chaskigrinkangichi . Chasapi , tukuikunamanda mas atun Taita Diuspa wambrakunami tukungapa kangichi . Taita Diuska , tukui mana “ Pai Siñur ” niskakunata i mana allilla ruragkunatapas paipa llakiiwa sumagllami kawá .
Imasami kamkunapa Taita Dius , kamkunata llakiiwa sumaglla kawá : kamkunapas chasallatami iukangichi , sugkunata llakiiwa kuiaspa kawanga .
— Mana pitapas pandariskakunata kawangichi . Chasaka Taita Dius , mana kamkuna pandariskata kawangachu . Mana sugkunata ningichi : “ Diltudupa ninama ringapami kangichi ” . Chasaka Taita Dius , mana kamkunata chi ninama kachangachu . Sugkuna pandariskakunata pasinsiangichi ; chasaka Taita Dius , kamkuna pandariskakunatapas pasinsiangami .
— Sugkunata karangichi ; chasaka Taita Dius , kamkunatapas karangami . Achka , junda , icharigtami karanga . Imasami sugkunata kamkuna tupungichi : chasallatami Taita Dius , kamkunata allilla u mana allilla ruraskata tupungapa ka .
Chasa nispaka , chipi kagkunata iuiai apingasina suma parlarka , kasa nispa : — Mana ñawi kawag , sug mana ñawi kawagta pusagpika , ¿ manachu iskandikuna pusuma urmagrintrakuna ?
Ñi maikan iachaikugkuna , iachachiskamanda mas iacha mana kankunachu . Tukuipi allilla iachaikugpika , iachachiskasinallatatami tukunga .
— ¿ Imapatak sugpa ñawipi juituriska ugsata kawakungi ; ikuti kam kikinpa ñawipi sug atun ugsa juituriska iukaskataka mana kawaringi ?
Chasallata , kam kikinpa ñawipi chi atun juituriska iukaskata mana kawarispalla , ¿ imasatak sugta ninkangi : “ Waugki , ñawipi juituriska ugsata anchuchisaki ” ? Sungu awalla rimag , kam kikinpa ñawita chi atun juituriska iukaskata ñugpa anchuchirii . Chasa ruraspami allilla kawankangi , sugpa ñawita juituriska ugsata anchuchingapa .
— Kasapas . Alli sachakunapi winja muiu mana tukugsamunchu . Mana alli sachakunapika miski muiukuna mana tiarinchu .
Tukui sacha , muiukuna tiariurami rigsirí , alli u mana alli kagta . Ispinaiug sachakunapi mana igus muiu tandachirinchu . Chini sachakunapi mana ubas pallarinchu .
Chasallata alli runakuna , alli iuiaikuna iukaspami allilla rimagsamunkuna . Ikuti mana alli runakunaka , mana alli iuiaikuna iukaspami mana allilla rimagsamunkuna . Iuiaipi imasa iuianakuskatami simipi rimachigsamú .
— ¿ Imapatak , nuka imasa niskata mana ruraspapas , nukata : “ Iaia Jesús , Iaia Jesús ” niwangichi ?
Maikan nukapagma samuspa , nuka ima rimaskata uiaspa ruragkuna , nisakichita kasa kagta .
Sug runa , suma jundu utkuspa , atun rumipi sug wasi saiachigsinami ka . Maituku iaku jundaura , chi wasita piagrikugpipas , mana kuiuchingapa kanchu , allilla saiachiska kagmanda .
Maikan uiawaspapas , nuka imasa rimaskasina mana ruragkunaka kanmi mana rumipi utkuspa , chusa alpallapi wasichigsina . Chitaka , iaku jundaspa , piagrigllapi urmachispa , wagllichispami apá .
Chipi kagkunata Jesús chasa rimaspa , Kafarnaum puibluma rirka .
Chipika , Romamanda achka suldadukunata mandagpa iapa kuiaska lutrin , sinchi ungug sirikurka , ña wañungasina .
Jesús chaiagriskata uiaspaka , chi mandagka sug judíu taitakunata kacharka , mañangapa : “ Ungugta ambipuagsamuchu ” .
Jesuspagma chaiagrispaka , chi taitakunaka , suma mañaspa , nirkakuna : — Chi mandag , alli runami ka . Aidapuai .
Nukanchipa alpamandakunata iapami muná . Paimi nukanchi tandaridiru wasitapas saiachirka .
Chiura Jesús , chi runakunawa rirka . Ña wasima chaianakugriuraka , chi mandagka paiwa rimanakudiruta kacharka , Jesusta ningapa : — Taita waugki , mana iapa llakiripuangi . Nuka mana mirisinichu , kam nukapa wasi ukuma iaikugsamungapa .
Chimandami nuka kikin kambagma mana rirkani , kamta maskangapa . Chasapaka , sug rimailla nipuai ; nukapa ungug ambiripuangallami .
Nukapas , sugkuna mandawaskapimi kani . Chasallata nukapas , sug suldadukunata mandagmi kani . Maikan suldaduta nuka “ Rii ” nisa ; chiura rinllami . Ikuti maikanta : “ Samui ” nisa ; chiura samunllami . Nukapa lutrinta : “ Kasa rurai ” nisa ; chiura ruranllami .
Chi rimaskata uiaspaka , Jesús iapami ujnarirka . Nispaka , tigrarispa , chi achka katiraiagkunata nirka : — Nukami kasa niikichita : ñi maikan Israelmanda runa , chi mandagsina suma allilla iuiawag mana tarirkanichu .
Chi mandag kachaskakuna , wasima kutispa chaiagriuraka , ungug ña ambiriska kaskata tarigrirkakuna .
Chiuramanda , Jesús rirka Naín suti puibluma . Paita katiraiagkuna i iapa achka runakuna , paiwa rinakurka .
Chi puiblu punguma ña chaiagriura , kawarkakuna : sug biuda warmipa suglla wambra iukaskata , ña wañuska kagmanda , apanakurka pambangapa . Achka chi puiblupi kaugsanakug , sugllapi rinakurka .
Chasa kawaspaka Iaia Jesuska , chi warmimanda llakirispa , paita nirka : — Mana wakakui .
Chasa nispaka , kaillaiaspa , chakanata tuparirka . Chiura , wandugkuna saiarirkakuna . Chiura Jesuska , wañuskata nirka : — Kam musutami niiki : atarii .
Chasa nigllapi , wañuska , kaugsarispa , tiarirka . Nispaka , rimai kallarirka . Jesuska , chasa kaugsachispaka , paipa mamawa sakirka .
Tukui chasa kawagkuna , iapa mancharispa , Taita Diusta iapa suma atun kagta nirkakuna . Kasapasmi nirkakuna : — Santu Ispirituwa sug atun rimagmi nukanchipa chaugpipi kawarigsamurka . Diusmi nukanchita kawangapa chaiagsamurka .
Chasa Jesús ruraskaka , Judea alpa i chi muiugta tukuinigmanda iacharigsamurka .
Juan Bautistawa purigkuna , tukui imasa Jesús ruraskata kawaspaka , paita willagrirkakuna . Chasa uiaspaka Juanka , iskai katiraiagpurata kaiaspa ,
Iaia Jesuspagma kacharka , tapungapa : “ ¿ Kamchu kangi chi samungapa kaska ? Mana kagpika , ¿ sugtachu suiasunchi ? ” .
Chi runakunaka , Jesuspagma chaiagrispa , nirkakuna : — Nukanchita , Juan Bautistami kachamurka , kamta tapungapa : “ ¿ Kamchu kangi chi samungapa kaska ? Mana kagpika , ¿ sugtachu suiasunchi ? ” .
Chiura , paikuna kawanakugllapi , Jesuska ima unguiwa kaskakunata ambirka . Kuku waira iaikuskakunata i mana ñawi kawanakuskatapas , achkakunatami ambirka .
Nispaka ainirkakunata : — Juanta willagriichi kamkuna kunaura imasa kawaska i uiaskata . Mana ñawi kawagkuna kawanakumi . Mana purig pudigkunapas , allillami purinakú . Aicha ismui ungui iukaskakunapasmi ambirigsamuska kankuna . Mana uiagkunapasmi allilla uianakú . Wañuskakunapasmi kaugsarinakú . Mana ñi ima iukagkunapasmi Alli Willaita chaskinakú .
Maikan nukamanda suma iuiaita mana sakigpika , Taita Diuspa iapa kuiaskami kankuna .
Juan kachaskakuna chimanda riura , Jesuska chipi kagkunata Juanmanda nirka : — Kamkuna , chusa sitaska alpapi Juan kaskama chaiagrispaka , ¿ imatak kawagrirkangichi ? ¿ Sug wiru wairawa pakichingasina kuiuchikuskatasinachu kawagrirkangichi ?
Mana kagpika , ¿ imatak kawagrirkangichi ? ¿ Sug runa iapa suma musu katanga churariskatachu tarigrirkangichi ? Manima . Chasa suma churarigkuna , mandagkunapa wasikunallapimi iapa suma iuiachilla kaugsankuna .
Chasa kagpika , ¿ imatak kawagrirkangichi ? ¿ Santu Ispirituwa rimagtachu tarigrirkangichi ? Ari , niikichitami : Santu Ispirituwa ñugpamanda rimagkunamandapas , Juan mas atunmi ka .
Paimandami kasa niraiá : Kawai . Nuka ima niskata willagta kamba ñugpami kachakuni , kammanda ñambikunata allichipungapa .
Kasami niikichita : kai alpapi tukui tiagsamuskakunamanda , Juanllami mas atun ka . Chasa kagpipas , Dius suma mandakuskapi maikan mas uchullapas , Juanmanda mas atunmi niraiá .
Chasa uiaspa , tukui chipi kagkuna i mana judíu kaskakunamanda kulki chaskigkuna Juan baugtisaska kagkuna , iuiarispa nirkakuna : — Taita Dius , tukuipi iapa allimi ka — .
Ikuti fariseokuna i Moisés ima niskata iachachig taitakuna Juan mana baugtisaska kagkunaka , Taita Dius imasa allilla rurakuskatami wabutirkakuna .
Kasapasmi Jesús nirka : — Kai punchakuna kaugsanakuska runakunata , ¿ imasatak kagta nisa ? Kasa nintrani .
Sug wambrakuna kallipi tiarispa pugllanakugsinami kankuna . Chipika , paipura kaparinakú : “ Nukanchi flaugta uiachigpipas , mana bailangichichu . Llakispa kantagpipas , mana wakangichichu ” .
Chasallata , Juan Bautistamanda i nukamandami rimangichi . Juan mana tanda mikugmanda , mana binu upiagmandami kamkuna nirkangichi : “ Kai runa , kuku waira iaikuskami ka ” .
Kai Runa Tukuska tukui mikuspa i upiaspa kagmanda , ningichimi : “ Iapa mikudur i iapa upiadurmi ka . Mana judíu kaskakunamanda kulki chaskigkunawa i mana alli ruragkunawa sugllapimi puriku ” .
Chasa kawaspa nigpikunapas , Taita Diuska tukui paipa wambrakunawami kawachí , pai iapa iacha kagta .
Sug fariseo , Jesusta kunbidarka , paipa wasipi mikugringapa . Wasima iaikugrispaka , Jesús mikungapa tiarigrirka .
Chi puiblupi kaugsakurka sug mana allilla rurag warmi . Chi warmika , Jesús fariseopagpi mikungapa riskata iachaspaka , suma asna asitiwa marmul rumi butillapi apaspami chaiagrirka .
Jesuspa wasanigmanda kaillaiaspaka , kungurirka . Wakaspa , paipa wikiwa chakita maillarka . Nispaka , kikinpa agchawa tustachispa , chakikunata mucharka . Chi asititapas chakipimi tallirka .
Chasa kawaspaka , chi Jesusta kunbidag fariseo , iuiaspa , kawakurka : “ Chi runa , sutipa Santu Ispirituwa rimag kaspaka , iachantrami , chi tuparikug warmi mana allilla rurag kagta ” .
Jesuska , chi runata nirka : — Simón , munakuikimi kamta rimangapa . Chiura ainirka : — Iachachig taita , niwai .
Chiura , Jesuska nirka : — Iskai runakunasi kulki mañachigta dibinakurka . Sug runa , pichka patsa bali kulkisi dibikurka . Sugka , pichka chungallasi dibikurka .
Nigpi , kutichingapa mana pudinakugmandaka , kulki mañachig , iskandikunatasi pasinsiarka . — Kunaura niwai : chi iskandi kulki dibinakugka , ¿ maikantak mañachigta mas kuianga ?
Chiura , Simón ainirka : — Nukata rigchawanmi : maikan mas achka pasinsiai tukug . — Allillami ainiwarkangi — Jesuska nirka .
Nispaka , warmita kawaspa , Simonta nirka : — Kai warmi ima ruraskata kawarkangi . Nuka kamba wasima iaikuuraka , kam mana iaku karawarkangichu , chaki maillaringapa . Ikuti kai warmika , wikiwami chakita maillawarka . Nispaka , agchawa chakichiwarka .
Kam , “ Puangi ” niwaspaka , mana muchawarkangichu . Ikuti kai warmika , nuka iaikuuramandata , chakikunatami muchawailla ka .
Kam ñi ima asiti mana umapi talliwarkangichu . Ikuti kai warmika , iapa suma asna asitiwa chakikunapimi talliwarka .
Chimandami niiki : chasa suma kuiawagmandami niraiá , pai achka pandariskata pasinsiai tukugta . Chasallata , maikan mailla pandariskata pasinsiai tukugka , maillami kuiá .
Chasa nispaka , chi warmita nirka : — Kam pandariskakunata ñami pasinsiaska kangi .
Jesuswa mikungapa kunbidanakuskapura tapurinakurka : — Kai runa , pandariskakunata pasinsiag niku ; ¿ pisik ka ?
Jesuska , chi warmita nirka : — Kam nukata iapa alli iuiawagmandami ña kispiriska tukurkangi . Rii , mana manchaspalla .
Chiuramanda Jesuska , Diuspa suma mandaimanda Alli Willaita willaspa , atun i uchulla puiblukunapi purikurka . Chunga iskai pai agllaska runakunapas , paiwa sugllapi purinakurka .
Sug warmikuna , kuku waira i ungui iukaspa aliachiskakuna , paita katiraiarkakuna . Chi warmipura karkakuna : sugka , María , Magdalena suti ( chi warmita , kanchis kuku wairakunata Jesús llugsichiska karka ) ;
sugka , atun mandag Herodespa wasita kawag Kuza suti runapa warmi , Juana suti ; chimanda , Susana suti i achka sug warmikunapas . Tukui chi warmikuna , ima iukaskakunawa Jesusta aidanakurka .
Iapa achka runakuna , tukui puiblukunamanda Jesuspagma tandarigrirkakuna . Chiura Jesuska , paikunata iuiai apingasina suma parlarka , kasa nispa :
— Sug runasi llugsirka , simillakunata sitaspa tarpungapa . Tarpukuura , sug simillakunaka , ñambipi urmaspa , sarui tukurkakuna . Chi simillakunataka , piskukunasi mikurkakuna .
— Sug simillakunaka , rumilla tiaskapisi urmarkakuna . Tusta alpapi urmaspa , mailla wiñarispalla , lim chakirirkakuna .
— Sug simillakunaka , ispina sachakuna tiaskapisi urmarkakuna . Nigpika , ispina sacha wiñarka , simillakunata kilpagta .
— Ikuti sug simillakunakar , suma alpapisi urmarkakuna . Chasaka , suma wiñaspa , allilla pallarirkakuna . Sug simillamandalla , patsa patsasi pallarirka . Chasa nispaka , sinchi kaparirka : — Rinri iukagkuna , nuka niskata uiawaspa , suma iuiaringichi .
Chiuramandaka katiraiagkuna , paita tapurkakuna : — Chi parlu kam iachachiska , ¿ imatak niraiá ?
Chiura Jesuska , kasa ainirka : — Kamkunata niskami ka , Taita Dius imasa suma mandakuskasina kaskata ñi imaurapas mana iachaskata iachangapa . Ikuti sugkunataka iuiai apingasina parlukunallawami rimani . Chasaka paikuna , kawanakuspapas , mana kawagsinami kankuna . Uianakuspapas , mana uiagsinami kankuna .
— Chi parlu nuka rimaskaka , kasami niraiá . Simillakuna , Diuspa Rimaimi niraiá .
Similla ñambipi urmagka , sug runa Diuspa Rimaita uiagsinami niraiá . Chi uiaskata , iaia kukuka tukuimi kichugsamú ; chasaka , mana suma iuiaspa , kispiringapa .
— Similla rumilla tiaskapi urmagka , sug runa Diuspa Rimaita uiagsinami niraiá . Chi uiangallawaka , alli iuiachiiwami chaskinkuna . Nispaka , imasami chi mana achka anguiug simillakuna tukú : chasallata sug ratullami Taita Diuswa iuiarispa kankuna . Imaura unz̈agpikunaka , chiuramanda mana mas Taita Diuswa iuiaringapa munankunachu .
— Similla ispina sachakuna tiaskapi urmagka , sug runa Diuspa Rimaita uiagsinami niraiá . Uiaspapas , kai alpamandakunallawa sumaglla kaugsangapa iuiarispa , mas achka iukag tukungapa iapa munaspa i sumaglla kai alpapi kaspa , Diuspa Rimaita tukuimi kungarinkuna . Chasaka , ñi ima mana pallangapa tiaringasinami tukunkuna .
— Similla suma alpapi urmagkar , sug runa Diuspa Rimaita uiagsinami niraiá . Sumaglla uiaskata suma umapi wakachirispa , mana kungarispallami kankuna . Chiwanka paikuna , Taita Diusmanda allilla ruraskakunawa mana sakispalla , achka pallarigsinami tukunkuna .
— Ñi pipas , ima sindi sindichispaka , manga ukupi u kawitu ukuma mana churangapa chaianchu . Awa kawitupimi churangapa chaiá , maikan iaikugkunata punchaiachingapa .
Chasallata , ima pakalla kaskapas imaurapasmi iacharí . Ima pakalla wakachiskapasmi imaurapas kawarigsamú .
Chimanda , nuka ima rimaskata suma iuiaiwa uiawangichi . Maikan achka iukagta masmi karangapa ka . Ikuti maikan “ Maillami iukani ” iuiakuskataka kichungapami ka .
Jesús kaskama , paipa mama i waugkindikuna chaiagrirkakuna . Iapa achka runakuna chi ukupi kagmanda , manima kaillaiangapa pudirkakuna .
Chiura sug runa , paita nigrirka : — Kamba mama i waugkindikunami kanchapi kankuna . Kamta rimangapami munanakú .
Paika ainirka : — Diuspa Rimaita uiaspa ruragkunami nukapa mama i nukapa waugkikuna niraiankuna .
Sug punchakuna Jesús , kanuapi iaikurka , paita katiraiagkunawanta . Nispaka , paikunata nirka : — Akushi . Kai kuchata chimbasunchi . Nispa , ña rii kallarirkakuna .
Ña iaku chimbanakuskapi , Jesús puñurigsamurka . Chiura iapa sinchi waira , chi kuchapi atarii kallarirka . Chiwanka , kanua ukuma iaku ña iaikukurka .
Jesusta katiraiagkuna , paita rigchachirkakuna , kasa nispa : — Iachachig taita , iachachig taita , wañungapami kanchi . Jesuska , rigcharispa , wairata i iakuta piñarka . Chasa piñauraka , tukui allillami kasillaiagsamurka .
Chiura Jesuska , katiraiagkunata nirka : — ¿ Manarachu nukamanda suma iuiawaspa rigsiwangichi ? Chiura , iapa mancharispa ujnarispami paipura tapurinakurka : — Kai runa , ¿ imasik ka ? Waira i iakupas , paita uiankuna .
Kucha ialispaka , Galilea sug ladu chimba chaiagrirkakuna Jerasa suti alpama .
Jesús ña kanuamanda alpama uraikukuuraka , chi puiblumanda sug runa kuku wairakuna iaikuska , paita tupagrirka . Chi runa , ña unai ñi ima katanga mana churariska karka . Ñi ima wasipi mana kaugsakurka . Wañuskakuna pambaraiaskapimi karka .
Chi runaka , Jesusta kawaspaka , kaparispa , paipa ñugpa ladu kungurigrirka . Sinchi rimaiwa nirka : — Ai , kam tukuimanda mas atun Taita Diuspa wambra Jesús , ¿ imapatak nuka kaskama samukungi ? Mañaikimi : mana nukata sungu nanagta llakichiwakugsamui .
Jesús , chi kuku wairata ñami niska karka : “ Chi runamanda llugsii ” . Chimandami chasa nirka . ( Chi runata , kuku wairakuna achka biajisi apiska karkakuna . Chimanda , paita makipi i chakipi sinchi kadinakunawa wataspa , allilla charidur karkakuna . Chasa charinakugpipas , kuku wairakuna , kadinakunata pitichispa , chusa sitaska alpama paita apadur karkakuna . )
Chiura Jesuska , chi runata tapurka : — Kam , ¿ imatak suti kangi ? Chiura ainirka : — Nuka , achka warangakunami suti kani — . Iapa achka kuku wairakuna paita iaikuska kaspami chasa ainirka .
Chiura chi runapa kag kuku wairakunaka , Jesusta mañai kallarirkakuna : — Mana nukanchita kachakui , chi iapa jiru alpa ukuma ikuti ringapa .
Chi ladira ladullapi , iapa achka kuchikuna mikuspa purinakurka . Nigpika , chi runapi kag kuku wairakunaka Jesusta mañarkakuna , kasa nispa : — Nukanchita sakii , chi kuchikunapa ukuma iaikugringapa . Chiura , Jesuska sakirka , chasa tukungapa .
Chasaka chi kuku wairakunaka , ña runamanda llugsispa , kuchikunapa ukuma iaikugrirkakuna . Chiwanka tukui kuchikuna , iapa saia patata kalpaspa , kucha iaku ukuma sitarigrirkakuna . Chipi chukarispa , tukui puchukarirkakuna .
Kuchikunata kawagkuna , imasa pasariskata kawaspaka , mitikuspa , puiblunigta i ñambinigta suiu parlaspa purigrirkakuna .
Chasa uiagkunaka rirkakuna , imasa pasariskata kawangapa . Jesuspagma chaiagrispaka , chi kuku wairakunata llugsichii tukuska runata tarigrirkakuna . Paipa iuiai ña allilla , suma katanga churariska , Jesuspa chaki ladu tiakuskata tarigrirkakuna . Chasa kawaspaka , iapa mancharirkakuna .
Chi kuku wairakuna iukaska runata imasa aliachiska kaskata kawagkunapas willarkakunata imasa pasarigta .
Chiura chi alpanigmanda tukui uiagkunaka , askurinti manchaiwa kaspa , Jesuspagma kaillaiaspa , nirkakuna : — Nukanchipa alpamanda llugsipuai . Chasa uiaspaka Jesús , kanuama iaikuspa , kutirka .
Manara rigllapi , chi kuku wairakuna llugsichii tukuska runa , paita mañai kallarirka : — Nukatapas pusawai . Jesuska , paita ainirka :
— Kamba wasima rii . Willagrii , kamta imasa Taita Dius allilla ruraspa sakigta . Chiura chi runa , rispa , imasa Jesús paita allilla ruraskata chi puiblu suiu willaspa purigrirka .
Jesús kutispa chaiagriuraka , tukui paita suianakug sumaglla chaskirkakuna .
Sug tandaridiru wasimanda taita Jairo sutipasmi chaiagrirka . Chi taitaka , suglla warmi wambra iukarka , chunga iskai wataiug . Chi wambraka ña wañupukurka . Chaiagrispaka , Jesusta kungurispa , mañarka : — Nukapa wasima ripuai . Jesús chi taitawa paipa wasima rikuskapika , achka runakuna paita tanganakuiwanta kati kati rinakurka .

Katichinakugpura sug warmimi sugllapi rikurka . Chi warmi , chunga iskai wata iawar sitaiwa ungug karka . Tukui ima iukaskata tukuchigpipas , ñi maikan ambigkunapas manima ambirkakunachu .
Chi warmika , Jesusta kati kati kaillaiaspa , paipa katanga puntapi llamkarka . Llamkagllapi , chi ungui ambirirka .
Chiura , Jesuska tapurka : — ¿ Pitak llamkawarka ? Tukuikuna : “ Ñi pipas manima ” ainiura , Pedro nirka : — Iachachig taita , ¿ manachu tukuikuna , tanganakuiwanta kamta katiraianakú ?
Jesuska nirka : — Nukapa iachaitami aisagta iuiachiriwarka . Chiwami iachani , maikan ima iuiaspa llamkawagta .
Chiura chi ambirig warmika , Jesús imasa iachaskata uiaspaka , chugchuspa kaillaiaspa , Jesusta kungurispa , tukuikunapa ñawipi willarirka , imapa Jesusta llamkagta i imasa llamkagllapi ungui ña ambirigsamugta .
Chiura , Jesuska nirka : — Kam warmisita , nukamanda suma iuiariskamandami ambirigsamurkangi . Rii , mana manchaspalla .
Jesús chara rimakugllapi , sug runa , chi taitapa wasimanda chaiagrispa , nirka : — Kamba wambra , ñami wañurka . Mana mas kai iachachig taitata imapas mañakui .
Jesuska , chasa uiaspa , chi taitata nirka : — Mana llakikui . Nukamanda suma iuiawai . Ungugka ambiripunkangimi .
Wasima chaiagrispaka , Jesús mana tukuikunata sakirka iaikungapa . Pedro , Juan , Santiago i wambrapa taita i mamandilla , paikuna paillawa iaikurkakuna .
Tukui chipi kagkuna , wañuska kagmanda iuiarispa , wakanakurka . Jesuska nirka : — Mana wakanakuichi . Chi wambra mana wañuska kanchu . Puñuillami puñuku .
Uiagkuna , tim wañuska kagta allilla iachaspaka , paita asirkakuna .
Jesuska , chi wañuskata makimanda apispa , sinchi kaparispa , nirka : — Wambrita , atarii .
Chasa nigllapi , alma ikuti samuspa , kaugsarigsamurka . Nispaka atarirka . Chiura , Jesuska nirka : — Wambritata mikui karaichi .
Chasa kawaspaka , wambrapa atunkuna iapa ujnarirkakuna . Jesuska nirkakunata : — Chasa kawaskata , ¡ ujalallapas sugkunata willanakungichi !
Chiuramanda Jesuska , chi chunga iskai pai agllaskakunata kaiaspa , paipa iapa iachaita kararka , paikunapas kuku wairakunata llugsichii i unguiwa kaskakunata ambii pudingapa .
Nispaka kacharkakunata , Diuspa suma mandaimanda willangapa i ungugkunata ambingapa .
Kachakuspaka , nirka : — Mana apanakuichi tawina , ñi jigra , ñi tanda kukawi ñi ima kulkipas ñambipa . Katangapas , imasa churariska kaskallawa riichi .
Maikan wasipi iaikuspaka , chi wasillapi kangichi , chi puiblumanda sugsinama llugsinkama .
Ikuti maipi kamkunata mana chaskingapa munanakuskapagpika , chi puiblumanda llugsikuspa , chakipi alpa llutaraiaskata chabsispa , paikunata willagsina kawachingichi , mana alli rurag kagtakuna .
Chi kachai tukuskakunaka , Alli Willaita willaspa i ungugkunata ambispa , chi puiblu suiu purigrirkakuna .
Mandag Herodes , Jesús tukui imasa rurakugta uiaspa , paimanda mana iacharka imasa iuiaringa . Sugkuna , Jesusmanda ninakurka : — Chimi kangapa ka Juan Bautista . Wañuspaka , ikuti kaugsariskami kangapa ka .
Sugkunaka ninakurka : — Ñugpamanda Santu Ispirituwa rimag Eliaschar ikuti kawarigsamurka . Ikuti sugkunaka ninakurka : — Maikan ñugpamanda Santu Ispirituwa rimagchar kaugsarigsamurka .
Herodeska nikurka : — Nuka kikinmi Juanta uma anchuchingapa kacharkani . Chiwanka , chi tukui ima ruraskata uiaspa , paimanda nuka ninimi : “ ¿ Pisik ka ? ” — . Chimanda munakurka , Jesusta rigsingapa .
Jesús kachaska runakuna , paipagma ikuti chaiagrispaka , imasa ruraspa puriska willagrirkakuna . Chiuramanda Jesuska , paikunallata pusaspa , Betsaida suti puiblu kuchumalla rirka , ñi maikan runapas mana kaugsanakuskama , paikunallawa kangapa .
Chasa iachaspaka , achka runakuna katichirkakuna . Chiura Jesuska , chi katichinakuskata sumaglla kaiaspa , Diuspa suma mandaimanda iachachirkakunata . Tukui chipi unguiwa kaskakunatapasmi ambirka .
Ña chisiakuuraka , chunga iskai Jesús agllaskakuna , paipagma kaillaiaspa , nirkakuna : — Kai runakunata kachai kai suiulla kaugsanakuska wasikunama , mikui maskagrispa puñugrichukuna . Nukanchi kaipi kaskapi , ñi pipas mana kaugsankunachu .
Jesuska nirkakunata : — Kamkuna , paikunata mikui karaichi . Paikunaka ainirkakuna : — Pichka tanda i iskai chalwallami kaipi iukanchi . Mana kagpika , chaiakunchar kai tukuikunamanda mikui randigringapa — .
Mai pichka waranga karikunami chipi karkakuna . Chiura Jesuska , katiraiagkunata nirka : — Paikunata mai pichka chunga pichka chunga tiarichiichi .
Paikuna uiaspaka , chasa rurarkakuna .
Nigpi Jesuska , chi pichka tandata i iskai chalwata charirispa , awasinama kawaspa , “ Pai Siñur ” Taita Diusta nirka . Chi mikuikunata pitichispaka , katiraiagkunata kuaspa aparka , paikuna tukuikunata karaspa richingapa .
Tukuikunami sagsagta mikurkakuna . Nispaka , chunga iskai saparu junda piti pitikuna tandachirkakuna .
Sug puncha Jesús , Taita Diusta rimakurka , katiraiagkunallawa sugllapi kaspa . Nispaka , paikunata tapurka : — Maikankuna nukamanda , ¿ pi kagtatak ninkuna ?
Paikunaka ainirkakuna : — Sugkuna ninkunami : kam kangisi Juan Bautista . Sugkunaka : kam ñugpamanda rimag Elías ; ikuti sugkunaka : maikan ñugpamanda Santu Ispirituwa rimag kaugsariskasi kangi .
Chiura , Jesuska tapurkakunata : — Kamkunaka nukamanda , ¿ pi kagtatak niwangichi ? Chasa tapuura , Pedroka ainirka : — Taita Dius kikin agllaska Cristomi kangi .
Pedro chasa niura , Jesuska paikunata nirka : — Mana pitapas nukamanda chasa willanakungichi .
Kasapasmi Jesús nirkakunata : — Kai Runa Tukuskataka iapa llakii i nanai iukangapami chaiawaku . Iaia sasirdutikuna , Moisés ima niskata iachachig taitakuna i sug taitakunapas wabutiwangapami kankuna . Nukata wañuchiwangapami kankuna . Chasa wañuska kaspapas , kimsa punchapika ikutimi kaugsaringapa kani .
Chasa nispaka , tukuikunata nirka : — Maikan nukata katiraiawangapa munagka , kikinmanda kungarichu . Tukui punchakuna , paipa krusta markarigsina ruraspami iuká katiraiawanga .
Maikan kikinpa kaugsaita kispichingapaglla iuiakugpika , kikinmi puchukaringapa ka . Ikuti maikan nukamanda wañuchii tukugpika , mana mas wañui kaugsaitami taringapa ka .
— Sug runa tukui kai alpapi ima munaska iukagpipas , paipa almata mana kispichigpika , chi iukaskakuna ñi imapa mana balipungapa kanchu .
Kai Runa Tukuska samuura , nukapa i nuka Taitapa i tukuipi alli anjilkunapa suma atuniachiskawami samungapa ka . Chi punchaka , maikanpas nukamanda i nukapa rimaikunata wabutispa , “ Mana rigsinichu ” nigkunata , nukapasmi chasallata ningapa kani .
Nukami kasa niikichita : maikan kaipi kagkuna manara wañugkuna , Taita Diuspa suma mandaitami kawangapa kankuna .
Chasa niskauramanda mai pusag punchapika , Jesuska , Pedrota , Juanta i Santiagota pusaspa , sug awa lumama sikagrirka , Taita Diuswa rimanakungapa .
Jesús chasa rimakunkamaka , paipa ñawi , sug rigcha kawarimi tukugsamurka . Paipa katangapas , iapa iura punchallami tukurka .
Chiuraka iskai ñugpamanda runakuna , Moisés i Elías suti , kawarigsamurkakuna .
Chi runakunaka , Taita Diuspa suma punchaiachiiwa kawarispa , Jesuswa rimanakui kallarirkakuna . Jesusta imasa Jerusalenpi wañuchingapa kaskatami rimanakurka .
Pedro i paiwa kagkuna , iapa puñuiwa kaspapas , mana puñurirkakuna . Jesús chasa punchaiaiwa kaskata i chi iskandi runakunata kawarkakuna .
Chi runakuna Jesuswa kaskamanda ña anchurinakuuraka , Pedroka Jesusta nirka : — Iachachig taita , kaipi iapa alli iuiachimi kanchi . Kimsa tambu kaipi rurasunchi : kammanda sug , Moisesmanda sug , sugka Eliasmanda — . Mana imapas iuiarispallami Pedro chasa nirka .
Chasa rimakugllapika , puiulla paikunata kilpagsamurka . Chi puiu kilpaura , mancharirkakuna .
Puiu ukumandaka sug rimagta uiarigsamurka , kasa nispa : — Kai , nukapa agllaska wambrami kapuá . Paita uiapuangichi .
Chi rimai uiarigsamuura , Jesuska ikuti sapalla kawarigsamurkakunata . Paikuna chasa kawaskata chiurakuna ñi pita mana willarkakuna .
Kaiandika chi lumamanda uraikuura , iapa achka runakuna Jesusta tupagrirkakuna .
Chipi kagkunapuramanda sug runaka , kaparispa nirka : — Iachachig taita , nukapa wambrata kawapuai . Pai , suglla wambrami kapuá .
Paita , sug kuku waira iaikuspa , diulpillami kaparichipuá . Kaima chimami chabsichipuá . Simimandapas tukallami jundaspa sitapuá . Iapa tukuipi nanachispaka , mailla maillami anchurí .
Chimandami kamta katiraiagkunata mañagsamurkani : “ Chi kuku wairata llugsichipuaichi ” . Nigpika , paikuna manima llugsichipuangapa pudirkakunachu .
Jesuska , paikunata nirka : — ¡ Ai , kam mana alli runakuna , Taita Diuswa ñi ima mana iuiagkunami kangichi ! ¿ Imaurakamatak kamkunata chasa charinakusakichita ? — . Chasa nispaka , wambrapa taitataka nirka — Kamba wambrata kaima pusamui .
Chi wambra ña kaillaiakuura , kuku wairaka , paita ikuti chabsichispa , alpama urmachispa , kaima chima aparka . Chiura Jesuska , kuku wairata sinchi piñaspa , llugsichirka . Wambrata ambispaka , paipa taitata kutichirka .
Chiwanka tukui chipi kagkuna , Taita Diuspa iapa suma iachaiwa imasa rurakuskata kawaspa , iapa ujnarirkakuna .
Tukuikuna imasa Jesús rurakuskata ujnarispa kawanakuura , paika katiraiagkunata nirka : — Kai nuka ima willakuskata suma uiaspa , mana kungaringichi . Kai Runa Tukuskaka , mana alli runakunapagmami chaiachii tukungapa ka .
Chasa niskata uiaspaka , katiraiagkuna mana iacharkakuna ima niraiagta , Taita Dius paikunapa iuiaita pakaskasina charikugmanda . Chi uiaskata mana iachaspapas , manchaspa karkakuna , ima niraiagta Jesusta tapungapa .
Chiuramanda Jesusta katiraiagkunaka , paipura rimarinakurka , kasa nispa : — ¿ Pisik mas atun taita tukuska niraianchi ? .
Chimanda Jesuska , imasa iuianakuskata iachaspaka , sug uchulla wambrata kaiaspa , paipa ladullapi saiachirka .
Nispaka , paita katiraiagkunata nirka : — Maikanpas kai uchullatasina nukamanda iuiarispa chaskigpika , nukata chaskiwagsinami rurá . Chasa chaskiwaspaka , nukata kachamuwagtapasmi chaskig niraiá . Kamkunapas maikan tukuikunamanda mas uchulla tukugka , mas atunmi niraiá .
Chiura , Juanka nirka : — Iachachig taita , sug runa kamba sutiwami kuku wairakunata llugsichikugta kawarkanchi . Pai mana nukanchiwa sugllapi purig kagmanda , nukanchika nirkanchimi : “ Mana chasa rurakui ” .
Jesuska , paita ainirka : — Ianga kawangichi . Maikanpas mana kamkunata piñagkuna , kamkunawa suma iuiaiwami kankuna .
Jesús ña suma luarma sikangapa puncha chaiakuuraka , pai ñi ima mana manchaspalla Jerusalenma rirka .
Rikuskamandaka , sugkunata ñugpa kacharka , “ Ñami samuku ” willangapa . Chi kachai tukuskakuna , Samaria alpapi sug puibluma chaiagrirkakuna , Jesusmanda pusada mañapungapa .
Chimanda runakunaka , Jesús Jerusalenma rikugta iachaspaka , mana munarkakuna paita chaskingapa .
Chasa kawaspaka , Santiago i Juan suti Jesusta katiraiagkuna tapurkakuna : — Taita waugki , ¿ munangichu , nukanchi mañangapa : “ Awanigmanda nina kachamuwai , paikunata puchukangapa ” ?
Jesuska , tigrarispa , pai iskandikunata piñarka .
Chiuramanda , sug puibluma rirkakuna .
Ñambi rinakuskapi , sug runa , kaillaiaspa , Jesusta nirka : — [ Taita waugki , ] kamta katisakimi maima kam rikuskama .
Jesuska ainirka : — Chuchakuna , kuibakunami iukankuna , paikuna kaugsangapa . Piskukunapas , tasinwa suma allichiska wasimi iukankuna . Ikuti kai Runa Tukuskaka mana iukanchu , ñi maipipas samaringapa .
Nispaka , sug runata nirka : — Katiwai . Chika ainirka : — Taita waugki , ñugpa sakiwai , nukapa taitata pambagringapa .
Jesuska nirka : — Nukata mana iuiariwagkuna pambachukuna . Kamka riilla , Diuspa suma mandaimanda runakunata willangapa .
Ikuti sugka , Jesusta nirka : — Taita waugki , kamta katingapami munakuiki . Ñugpa sakiwai ; nukapa wasipi kagkunata : “ Kaiakama ” nigrisa .
Jesuska ainirka : — Maikan , ñugpasinama trabajaspa rikuspa , katisinama kawagka , mana balinchu , Diuspa suma mandaimanda willag kangapa .
Chiuramanda Iaia Jesuska , sug kanchis chunga iskai runakunata agllaspaka , tukui puiblu i wasikunama pai ringapa kaskama iskai iskai ñugpa kacharka .
Kachakuspaka , kasami nirka : — Pallangapaka , achkami tia . Nigpika pallagkunaka , maillami tiankuna . Chi pallaika , atun Taita Diuspa chagrasinami ka . Chimanda , paita mañaichi , achka pallagkuna kachamuchu .
— Kamkuna riichilla . Kamkunata ubijakunatasina sacha alku kaugsanakuskasinamami kachanakuikichita .
Mana purichiichi kulki wakachidiru , ñi jigra ñi chakikunapi churaridirupas . Mana ñambipi saiarispa , piwapas ianga parlanakungichi .
— Maikan wasipipas iaikuspaka , ñugpa ningichi : “ Puangi . Sumaglla allilla kapuaichi ” .
Chi wasipi sutipa sumaglla iuiaiwa kaugsanakugpika , chasa niskamanda , paikunata tukuipi allillami tukugsamungakunata . Ikuti mana sumaglla chi wasipi kaugsanakugpika , chasa nigpipas , paikunata mana allilla tukugsamungakunatachu .
— Maikan wasipi kamkunata chaskigpika , chi wasillapi kangichi , ima karaskata mikuspa i upiaspa . Maikan trabajagkunata chaianmi , mikui u ima ministiska paikuna chaskingapa . Mana wasi wasi purinakungichi .
Maikan puibluma kamkuna chaiagriskapi kaiachukuna : paikuna ima karaskata mikungichi .
Chipi unguiwa kaskakunata ambingichi . Paikunata willangichi : “ Diuspa suma mandai , kamkunapagma ñami chaiamuku ” .
— Ikuti maikan puiblupi kamkunata mana chaskingapa munachukuna : kallikunama llugsispa , ningichi :
“ Kamkunapa puiblumanda alpa chakipi llutaraiaskata chabsichinchimi . Chasaka , kamkuna mana alli rurag kagtakunami kawachinchi . Chasa kagpikunapas , kasami willaikichita : Diuspa suma mandai , ñami chaiamuku ” .
Kasami niikichita : Taita Dius justisiai rurangapa puncha chaiauraka , Sodoma puiblumanda runakunata llakichiskamandapas masmi chi puiblukunamanda runakuna llakii iukangapa kankuna .
— ¡ Ai , kamkuna Korazín suti puiblupi kaugsagkuna ! ¡ Ai , kamkuna Betsaida puiblupi kaugsagkuna ! Tiro i Sidón suti puiblukunamanda runakuna , imasa kamkunapa puiblukunapi chituku mana imaurapas kawaskasina ruraskata kawaspaka , chiurallami paikunaka , llakiiwa iana katangakuna churarispa , uchpawa umapi armarispa , alli ruraikunama tigraska kantrakuna .
Taita Dius justisiai rurangapa puncha chaiauraka , Tiro i Sidón puiblukunamanda runakunata llakichiskamanda masmi kamkuna llakii iukangapa kangichi .
— Kamkuna , Kafarnaum puiblumandakunaka , ¿ imapatak iuianakungichi : “ Sug luarpimi atuniachii tukungapa kani ” ? Manima . Diltudupa ninamami sitai tukungapa kangichi .
Kasapasmi katiraiagkunata nirka : — Maikan kamkunata uiagkunaka , nuka kikintami uiawankuna . Maikan kamkunata wabutigkunaka , nukatami wabutiwankuna . Chasa wabutiwaspaka , nukata kachamuwagtapasmi wabutig niraiankuna .
Chi kanchis chunga iskai Jesús kachaska runakunaka , iapa suma alli iuiachiiwa kutispa , chaiagrirkakuna , kasa nispa : — Taita waugki , kuku wairakunapasmi kamba sutiwa nukanchita uiarkakuna .
Jesuska nirka : — Ari , chiura iaia kuku rilampasina awamanda urmagtami kawarkani .
Nukapa iapa iachaitami kararkaikichita , kulibrakunata i alakrankunatapas sarugpi , kamkunata ñi imapas mana tukungapa ; chasallata , iaia kuku tukuipi ima mana allilla rurai munaskatapas binsii pudingapa .
Chasa kagpipas , kamkunata kuku wairakuna uiagmandalla , mana iuianakungichi , suma allilla iuiachiiwa kangapa . Kamkuna ima suti kaska , suma luarmanda librupi willaraiaskamandami iukangichi iapa kuntintarispa kangakuna .
Jesús , Santu Ispirituwa suma alli iuiachiiwa kaspa , chiuralla nirka : — Taitiku , suma luar i kai alpa luarta iaia mandagmi kangi . Kamta iapa suma atun kagtami niiki . Kambagma iaikugringapa , iacha i iapa iuiaiiug runakunamanda pakaskasinami kapungi . Ikuti mana iacha i mana iapa iuiaiiugkunatami kawachirkangi . Ari , Taita , chasami kam munarkangi .
Kasapasmi Jesús nirka : — Nukapa Taita , tukuimi nukata karawaska ka . Paipa wambra nuka kagta , ñi maikan runapas mana iachankunachu . Nukapa Taitallami rigsiwá . Chasallata , nukapa Taitata mana pipas rigsinkunachu . Nukallami rigsini , paipa wambra kaspa . Maikan nuka munaskakunallami nukapa Taitata rigsingapa kankuna .
Chasa nispaka , tigrarispa , paita katiraiagkunallata nirka : — Maikan kamkuna kunaura kawanakuska kawagkuna , Taita Diuspa iapa kuiaskami kankuna .
Kasapasmi niikichita : ñugpamanda Santu Ispirituwa rimagkuna i atun mandagkuna , achkakunami , kunaura kamkuna kawanakuskata kawangapa munanakuspapas , mana kawarkakuna . Chasallata , kunaura kamkuna uianakuskata uiangapa munanakuspapas , manima uiarkakuna .
Tianakuskamanda , Moisés ima niskata sug iachachig taita saiarirka . Chi runaka , Jesusta pandachingapa iuiaiwa tapurka : — Iachachig taita , ¿ imasatak iukani ruranga , mana puchukaridiru suma kaugsaita taringapa ?
Chiura , Jesús tapurka : — Moisés ima willaraiaskapi , ¿ imatak rurangapa niraiá ? Willawai .
Chiura , chi runaka ainirka : — “ Kamba atun Taita Diusta kuiangi kam kikinpa sunguwa , almawa , tukui animuwa i tukui iuiaikunawa . Kam kikintasinami iukangi , tukui runakunatapas kuianga ” .
Chiura , Jesús nirka : — Allillami ainiwangi . Chasa ruraspami alli suma kaugsaita iukankangi .
Chi runaka , allilla iuiaiiug kagta kawachiringapa , Jesusta tapurka : — ¿ Pitak nukapa waugkisina niraiá ?
Chiura , Jesuska ainirka : — Sug runa Jerusalenmanda Jerikó puibluma ñambi rikuskata , sisaikuna apispa , tukui ima apakuskata katangawanta kichuspa , ñalla wañunaiagta lisiachispasi sakirkakuna .
Chasa kauraka , sug sasirdutisi chi ñambillapita rikurka . Chi runaka , ñalla wañukuska runata kawaspaka , muiuspa ialirka .
Nispaka , Diuspa atun wasipi aidagpassi chillatata rikurka . Chi runapas , ñalla wañukugta kawaspaka , muiuspa ialirka .
Kipama , Samaria alpamanda sug runasi , chi ñambillapita rikuspa , wañukuskapagma chaiagrirka . Chi runakar , kawaspa , paimanda llakirirka .
Paipagma kaillaiaspa , wira i binuwa piaskakunapi ambispa , watarka . Atarichispa , kikinpa burupi tiarichispa , pusarka . Pusada mañachidiru wasima chaiachigrispaka , sumaglla sirichigrirka .
Kaiandika , sugma rikuspa , wasi mañachigta iskai punchapa kulki surkuspa kuarka , kasa nispa : “ Kai runata suma kawapuangi . Kai kulki sakiska pisigpika , nuka kutimuura kuasakimi ” .
Chasa parlaspaka , Jesuska tapurka : — ¿ Imasatak kamta rigchá ? Sisaikuna apiska wañukuskapika , chi kimsandikunamanda , ¿ maikantak waugkindisina kawarí ?
Chiura , chi runa ainirka : — Maikan paimanda llakirispa ambig . Chasa ainiura , Jesuska nirka : — Riilla . Kampas , chasallata ruragrii .
Jesús ñambi rikuspa , sug uchulla puibluma chaiagrirka . Chipika Marta suti warmi , Jesusta paipa wasipi sumaglla kaiarka .
Chi warmi iukarka María suti ñaña . Mariaka , Iaia Jesuspa chaki ladu tiarispa , ima rimakuskata uiakurka .
Martaka , achka ruraikunawa kaspa , puririkurka , tukui ruraikunata sapalla ruraspa . Nispaka , Jesuspagma kaillaiaspa , nirka : — Taita turi , ¿ manachu llakingi , nukapa ñaña kai tukui ima rurangapa nukallata sakiwagta ? Nipuai aidawachu .
Iaia Jesuska ainirka : — Kam Marta , achka ruraikuna iukaspa , iapa llakispa iuiaikunawami puririkungi .
Nuka niikimi : sugllami tukuikunamanda mas ministidu ka . Chi mas ministiskatami María agllarka . Pai chasa agllaskataka , ñi pipas mana kichungapa kankunachu .
Suura Jesús , Taita Diuswa rimanakurka . Rimanakui puchukauraka , sug paita katiraiag nirka : — Taita waugki , nukanchita Taita Diusta mañangapa iachachii ; imasami Juan Bautista , paita katiraiagkunata mañangapa iachachirka : chasa .
Chiura , Jesuska nirka : — Kamkuna Taita Diusta mañanakuura , kasa ningichi : Nukanchipa atun Taita : kam tukuipi mas alli kagta tukuikuna nisunchi . Nukanchiwa samui , iaia kangapa .
Tukui punchakuna , tanda ministiska nukanchita karamungi .
Nukanchi ima pandariskakunata pasinsiai . Chasallata nukanchipas , sugkuna ima llakichiskakunata pasinsianchimi . Mana sakii , nukanchi mana alli iuiaikunata iuianakungapa .
Kasapasmi Jesús nirka : — Kasa iuiarisunchi . Maikan iacharidupura , chaugpi tuta paipagma rispa , mañakugrintra : “ Waugki , kimsa tanda mañachiwai .
Kunauritallami sug waugki , karunigmanda chaiamuwarka . Nuka , ñi imapas mana iukanichu , paita karangapa ” .
— Sugka , ukumandalla ainintra : “ Mana killachiwai . Pungukunapas , suma wichkaskami kapuá . Nukapa wambrakunawantami ña sirinakunchi . Chimandami mana pudini , atarispa , kamta mañachingapa ” .
— Iuiarisunchi : maituku iacharidu kagmandalla , mana atarispa kanchu . Niikichitami : “ Mana mas killachiwachu ” iuiaspami tukui ima mañakuskata kuangapa ka .
— Chimanda niikichitami : Taita Diusta mañagpika , karamungapami ka . Paita maskagpika , taringapami kangichi . Pungu takachigrigpika , kamkunata paskapungapami ka .
Maikanpas chasa mañagpika , chaskingapami ka . Maikanpas maskagpika , taringapami ka . Maikan pungu takachigrigpika , iaikuchingapami ka .
— Sug wambra paipa taitata chalwa mañakugpika , ¿ kulibrachu karantra ?
Chasallata , sug wibus mañakugpika , ¿ chini kukuchu karantra ? Manima .
Kamkuna , mana alli kaspapas , kamkunapa wambrakunata suma imapas karangichi . Nigpika kamkunapa Taita suma luarpi kagka , ¿ imawantak mana Santu Ispirituta karamunga , maikan suma mañagpika ?
Jesús , kuku wairata sug runamanda llugsichikurka . Chi runata , kuku waira mana rimangapa ruragsamuska karka . Chi kuku waira llugsichii tukuuraka , chi runa allilla rimagsamurka . Chasa kawaspaka , achka chipi kagkuna iapa ujnarirkakuna .
Maikankunaka nirkakuna : — Chi , Beelzebú suti iaia kukupa iachaiwami kuku wairakunata llugsichiku — .
Ikuti sugkunaka , Jesusta mañanakurka , mana imaurapas kawaskasina awa luarmanda kawachichu ; chasaka , paimanda iachangapa , sutipa Taita Dius kachamuska kagta .
Paikuna ima iuianakuskata iachaspaka , Jesuska nirkakunata : — Sug alpapi mandagpura piñachinakuspa makanakuspalla kaugsanakugpika , tukuimi wagllirí . Sug wasipi piñanakuspalla kaugsanakugpika , mana allilla kangapa kanchu , sumaglla sugllapi kaugsanakungapa .
Chasallata iaia kukuwa kagkuna sugma sugma tukugpikunaka , ¿ manachu paipura mandai chiuralla puchukarintra ? Kamkuna nukamanda ninakungichi : “ Beelzebupa iachaiwami kuku wairakunata llugsichiku ” ; chimandami chasa ninakuikichita .
— Beelzebupa iachaiwa nuka kuku wairakunata llugsichikugpika , kampurakunaka , ¿ pipa iachaiwatak llugsichinkuna ? Pai kikinkunami kawachingapa kankuna , imasa kamkuna mana allilla nukamanda iuiarispa ninakugta .
Taita Diuspa iapa iachaiwa nuka kuku wairakunata llugsichikugpika , sutipami Diuspa suma mandai ña kamkunapagma chaiamurka .
— Sug wapu runa , chunta makana charispa , paipa wasita kawakugpika , tukui ima wakachiraiaskami mana chinganga .
Ikuti paimanda sug mas wapu runa chaiagrigpika , binsiimi tukunga . Binsispaka , makanata i ima charikuskatami kichunga . Ukupi tukui ima tiaskata sisaspami ringa .
— Maikanpas mana nukawa suma iuiaiwa kagkuna , nukata piñawagmi kankuna . Chasallata maikanpas nukawa mana suma tandachigkuna , tukuimi susuripuangapa kankunata .
— Maikan runamanda kuku waira llugsichii tukuskaka , tusta alpa kaskapi samaringapami maskaspa purirka . Ñi maipi mana samaringapa tarispaka , iuiarirkami : “ Maimandami nuka llugsimurkani : chimallatatami kutingapa kani ” .
Chi runapagma kutispa ikuti iaikugriura , uku suma pichaska i allichiskasinami tarigrirka .
Chasa kawaspaka , kanchis kuku wairakuna paimanda mas jiru ruradurkunata pusangapa rirka . Chi runapi iaikugrispa , chi kukukuna kaugsaimi kallarirkakuna . Chasaka chi runa , ñugpamandapas mas jiru mana allillami tukuipi tukurka .
Jesús chasa nikunkamaka , chipi kagpura sug warmi , kaparispa , nirka : — Maikan warmi kamta iukagsamuska chuchuchispa wiñachig , Taita Diuspa iapa kuiaskami ka .
Jesuska nirka : — Chasapaka , Taita Dius ima rimakuskata suma uiaspa ruragkunami paipa mas iapa kuiaska kankuna .
Jesuspagma tandarispa mirai apanakuura , Jesús nirka : — Kunauramanda runakuna , mana allilla ruraspa kaugsanakugmi kangichi . Mañawanakungichi : “ Mana kawaskasina kawachimui ” . Ñi imapas mana kamkuna munaskasina kawangapa kangichichu . Ñugpamanda Santu Ispirituwa rimag Jonás suti imasami pasarka : chasallata kawarillami kawangapa kangichi .
Imasami Jonás , Nínive puiblupi kaugsanakuskata iuiachispa kawarirka : chasallatami kai Runa Tukuskapas , kunauramanda runakunata iuiachispa kawaringapa ka .
— Taita Dius justisiai rurangapa puncha chaiauraka , Chaugpuncha suti alpata mandag warmika saiarispami kunauramanda runakunata ningapa kankunata : “ Mana allilla ruragkunami kangichi ” . Ñugpata chi warmi , iapa karu alpamandami samurka , atun mandag Salomonpa iapa iachaiwa rimakuskata uiangapa . Kai rimakugka , Salomonmandapas mas iachami ka .
— Chasallata , Taita Dius justisiai rurangapa puncha chaiaura , Níneve puiblumanda kagkunapas saiarispami kunauramanda runakunata ningapa kankunata : “ Mana allilla ruragkunami kangichi ” . Chi Ninevemanda runakuna , Jonás ima willaskata uiaspaka , alli ruraikunamami tigrarkakuna . Kai rimakugka , Jonasmandapas mas iachami ka .
— Ñi pipas mana bila sindichinkangichichu , pakallapi u kawitu ukuma churangapa . Awapimi churangapa kangichi , maikan iaikugkunata punchaiachingapa .
Kamkunapa ñawikuna , kuirpupi punchaiachigsinami kankuna . Imatapas alli iuiaiwa kawagpika , kamkunapa kuirpupas suma punchaiagsinami kangapa ka . Ikuti mana alli iuiaiwa kawagpika , kamkunapa kuirpupas iana tutapi kagsinami kangapa ka .
Chimandami niikichita : ¡ ujalallapas kamkunapa iuiai mana punchapisina kachu !
Kamkunapa kuirpupi imapipas mana iana tutapisina kagpika , suma punchaiagsinami kangapa kangichi ; imasami bila sindi punchaiachí : chasa .
Jesús rimai puchukauramanda , sug fariseo runa paita kunbidarka , paipa wasipi mikugringapa . Chaiagrispalla , Jesús tiarigrirka mikungapa .
Mana maki maillarispalla mikui kallarirka ; ñugpamandakuna imasa iachachiskasina , manima . Chasa kawaspaka , chi fariseo ujnarirka .
Chiura Iaia Jesuska , paita nirka : — Uiawai . Kam fariseokuna , kuashag i platuta awallallami maillangichi . Ikuti kamkunapa iuiai ukumaka sugkunapata iapa munarispa i sisarispa kaugsagkunami kangichi .
Kamkuna , mana alli iuiagkunami kangichi . Taita Dius awalla kawari kuirputa rurag , ¿ manachu ukumapas rurarka ?
Chimanda , suma iuiaiwa limusna karangichi . Chasa ruragpika , tukui maillaskasinami niraiankangichi .
— ¡ Ai , kam fariseokuna ! Minta , ruda i tukui iuiu mikuikunapas pallaskakunamanda chungapika , sugllami Taita Diusta karangichi . Chasa karaspapas , kam kikinkuna kungariskami kangichi , sugkunata imasa chaiaskasina allilla rurangapa i Taita Diusta suma kuiaspa kaugsangapa . Chunga pallaskamanda sug karangapa mana sakispalla , iukangichimi chi sug atun mandaikunatapas allilla ruraspa kaugsangakuna .
— ¡ Ai , kam fariseokuna ! Tandaridiru wasikunapi munangichimi , atun taitakuna tiaridiru ñugpa ladu tiarigringapa . Kallipi sugkunawa tupanakuskapi munangichimi , iapa suma kuiaiwa kumurispa , “ Puangi , taita waugki ” nukata niwachukuna .
— ¡ Ai , kamkuna ! Wañuska pambaraiaska mana kawarigsinami kangichi . Chi awalla saruspa ialigpikunapas , chi ukupi ima tiaskata mana iachankunachu .
Jesús chasa niuraka , Moisés ima niskata sug iachachig taitaka nirka : — Kam iachachig taita , chasa nispaka , nukanchitapaschar piñakungi .
Chiura , Jesuska nirka : — ¡ Ai , kamkuna Moisés ima niskata iachachig taitakunapas ! Kamkuna , mana pudiringasina llasa aparichigsinami runakunata iachachingichi , paikuna imasa niskasina ruraspa kaugsangapa . Chasa iachachispapas , kam kikinkunaka mana munangichichu , imasa iachachinakuskasina ruraspa kaugsangapa .
— ¡ Ai , kamkuna ! Ñugpamanda Santu Ispirituwa rimagkunata kamkunapa ñugpamandakuna wañuchiskata iuiaringapa , kamkunaka suma atun bubidakuna ruraspami kangichi .
Chasa ruraspaka , kawachingichimi , imasa kamkunapa ñugpamandakuna ruraskata , kamkunapas chasallata ruragkuna kagta . Paikuna wañuchirkakuna ; kamkunaka , suma atun bubidakunami rurangichi , iuiaringapaglla .
— Chimandami Taita Dius , paipa iachaiwa nirka : Santu Ispirituwa rimagkunata i nuka kikin agllaska runakunatami kachamungapa kani . Maikankunataka wañuchingapami kankuna . Sugkunataka mitikuchingapami kankuna .
Chimandami , kai alpata wiñachiskauramandata tukui ñugpamanda Santu Ispirituwa rimagkunata wañuchiskakunamanda , kunauramanda runakuna iapa achka llakii iukangapa kangichi .
Kasami niikichita : Abel suti alli runa musuglla wañuchii tukuskauramandata , sugka , Zakarías suti , Taita Diuswa iuiaridiru uku i altarwa chaugpipi wañuchii tukuskaurakama ; maituku wañuchii tukuskakunamandapasmi kunauramanda runakuna iapa achka llakii iukangapa kangichi .
— ¡ Ai , kam Moisés ima niskata iachachig taitakuna ! Iachaita kamkunapa iuiaipimi pakadur kangichi . Kam kikinkuna , nukamanda Alli Willaita mana munangichichu iachangapa . Sugkuna iachaikungapa munanakuskatapas arkagsinami ruranakungichi .
Jesús chimanda llugsiuraka , Moisés ima niskata iachachig taitakuna i fariseokunaka , iapa rabiarispa , paita achkapimi tapuchii kallarirkakuna ;
chasaka , pai ainiskata uiaspa , imapipas pandarigpika , justisiakunata willagringapa .
Chikamaka , achka waranga runakuna tandarirkakuna , sarunakuiwanta . Chiura Jesuska , paita katiraiagkunata kasami nirka : — Fariseokunapa libadurasina iuiaita , ¡ ujalallapas iuianakungichi ! Paikuna , sungu awallami rimankuna .
Maikan pakalla iuiaspa rimaskaka , imaurapasmi iacharí . Chasallata , ima pakalla wakachiskapasmi imaurapas kawarigsamú .
Tukui ima kamkuna pakalla iana tutapi rimaskapas , punchapimi iacharigsamungapa ka . Chasallata , maituku wasi ukuma pungu wichkarispa rimanakugpipas , wasi awamandami sinchi kaparii uiaringapa ka .
— Kamkuna nukapa iacharidu kuiaska kagmanda , kasami niikichita : kamkunapa kuirputa wañuchigpika , mana manchangichi . Nispaka , mana imapas rurangapa pudingapa kankunachu .
Willasakichita , pitami manchangapa chaiá : wañuura , Taita Dius diltudupa ninama sitangapa kagtami manchangapa chaiá . Ari , niikichitami : paita manchangichi .
— ¿ Manachu pichka pisku , iskai uchulla kulkimandalla katurí ? Chasa kagpipas , Taita Dius paikunamanda mana kungarinchu .
Kamkunapa umamanda agchapas , Taita Dius kuintaskami iuká . Chimanda , kamkuna mana manchaspalla kaugsaichi . Maituku achka piskukunamandapas mas balimi kangichi .
— Kasapasmi niikichita : nukamanda maikanpas , sugkunapa ñawipi willachu : “ Paita rigsinimi ” : kai Runa Tukuskapas , chi runamandaka Diuspa anjilkunapa ñawipi willasami : “ Paita rigsinimi ” .
Ikuti maikanpas , sugkunapa ñawipi nukamanda nichu : “ Paita mana rigsinichu ” : nukapas , paimandaka Diuspa anjilkunapa ñawipi nisami : “ Paita mana rigsinichu ” .
— Maikan kai Runa Tukuskamanda kuntra rimagkunamanda pasinsiaimi tia . Chasa kagpipas , maikan Santu Ispiritumanda kamiskamandaka mana pasinsiai tiangapa kanchu .
— Tandaridiru wasikunama , justisia i mandagkunapagma kamkunata apaura , mana iapa iuianakungichi : “ ¿ Imasami paikunata ainini u willani ? ” .
Ainingapa chaiaura , Santu Ispíritu kikinmi iuiachingapa ka .
Chipi kagpura sug runa , Jesusta nirka : — Iachachig taita , nukapa waugkita nipuai , nukapa atunkuna sakiskata chaugpi karawachu .
Jesuska ainirka : — Waugki , ñi pipas mana churawarkachu , kamkunapa justisia kangapa , ima kamkunata sakiskata chaugpingapa .
Chasa nispaka , chipi kagkunata nirka : — ¡ Ujalallapas iapa iukag kikinmandalla micharispa kangichi ! Kai alpapi maituku iukagpas , paipa kaugsaita mana pudinchu diltudupa chariringapa .
Nispaka , chipi kagkunata iuiai apingasina suma parlarka , kasa nispa : — Sug runa iapa iukagsi tiarka . Chi runapa alpakunapi , iapa achka mikuikuna pallarka .
Nispaka iuiarirka : “ ¿ Imasatak rurasa ? Kunaura pallaripuaskata , ¿ maipitak wakachisa ? ” .
— Nispaka iuiarirka : “ Ñami iachani ima rurangapa chaiawakugta . Pallaskakuna wakachidiru wasikunata wagllichispa , sug mas atunkunami saiachingapa kani . Chikunapimi tukui ima pallariska i tukui ima tiapuaskata wakachisa .
Nispaka , nuka kikin nirisami : ‘ Kunaura , ñami achka watakunapa achka wakachiska iukangi . Chimandaka , samaspa , mikuspa , upiaspa , allilla sumagllami chisiankangi ’ . ”
— Chasa iuiarikunkamaka , Taita Diuska nirka : “ Ja , kam mana allilla iuiaiiug . Kunantutallami kamba almata mañangapa kaiki . Nigpika chi wakachiskaka , ¿ pimandasik kanga ? ” .
— Chasa , maikanpas kikinmandalla wakachigka , Diuspa ñawipi ñi ima mana iukag niraianchu .
Chasa nispaka , paita katiraiagkunata nirka : — Chimandami kasa niikichita : mana iapa iuiarinakungichi : “ ¿ Imatak mikusunchi , nukanchi kaugsankama ? ” u “ ¿ Ima katangatak churarisunchi ? ” .
Kamba kaugsaika , mikuikunamanda masmi ka . Chasallata kamba kuirpupas , katangamanda masmi ka .
Chiwakukunamanda iuiariichi . Paikunaka mana tarpunkunachu . Mikui pallaspa , wakachidiru trujapas mana iukankunachu . Chasa kagpipas , Taita Diuska ñi ima mana pisichinkunatachu . Kamkunaka , piskukunamanda mas balimi kangichi .
— ¿ Pikunatak , maituku iuiarispapas , sug palmullapas awa wiñai pudingapa kangichi ? Ñi pipas manima .
Chi uchulla ruraita mana pudispaka , ¿ imapatak sug imakunamanda iapa iuiarinakungichi ?
— Kawaichi imasa liriu tugtukuna chagrapi suma wiñariskakunata . Iuiariichi : paikuna mana puchkaspa awankunachu . Ñi ima mana rurankunachu . Kasami niikichita : ñi atun mandag Salomón , pai tukui iapa suma katanga churarispapas , chi tugtukunamanda mas suma mana kawarirkachu .
Ugsa , kuna puncha chagrapi suma kaskata kaiandi rupachingapa kagta , Taita Dius chasa suma kawá . Kamkunataka , ¿ imawantak mana mas sumaglla kawanga ? Kamkuna mana allilla Taita Diusmanda iuiarispa kagkuna , paita mas sumaglla iuiariichi .
— Chimanda , mana iapa maskaspa purinakungichi , ima mikungapa i upiangapa iuiarispalla .
Kai alpamandalla iuiaiwa kagkunami chasa maskaspa kaugsanakú . Kamkuna tukui ima ministiskakunamandaka , kamkunapa Taita Dius ñami iachá .
Kamkuna suma iuiarispa kangichi , Taita Dius imasa mandaskasina kaugsangapa . Chasa kagpikunaka , kamkunata tukui ima ministiskakunatami karamunga .
— Nukapa kuiaska asllita ubijakunasina kaspapas , mana manchaspalla kaichi . Kamkunapa Taita Dius munakumi , kamkunapas pai suma mandakuskapi kagsamuchukuna .
Kamkuna ima iukaskata lim katuspa , ministiskakunata karaichi . Chasa karaspaka , suma luarpi kulki imapas mana puchukaringasina mana ismug wakachidirupisina wakachiskami iukankangichi . Chi luarpi , sisaikuna mana tiangapa kanchu . Ñi burbujukunapas mana wagllichispa mikungapa kankunachu .
Kamkuna maipi wakachiskapimi kamkunapa iuiaita churaska kangichi : kai luarpi u sug luarpi .
— Kamkuna , suma chumbilliska i bila sindichiska , allichiriskasina suianakungichi .
Imasa piunkuna , patrun kasaraimanda paipa wasima chaiagsamukuura , pungupi kaiagllapika , paskangapa suianakugsina kangichi .
Piunkuna chasa rigcharaiaskata tarigsamuspaka , chi patrun sumagllami kawagsamunga . Kasami nuka niikichita : chi patrunka , sumaglla tiarichispa , kikinmi mikui karangapa kankunata .
Chaugpi tuta u pakaringama chaiamuspa , chi piunkuna rigcharaiaskata tarigsamugpika , paikuna iapa allimi pasangapa kankuna .
— Kasa iachaichi : wasi duiñu iachantra , ima ura sisai samungapa kagta . Iachaspaka , mana puñurispallachar rigcharaiantra , paipa wasipi mana sisai iaikungapa .
Chasallata kamkunapas , allichiriskasina suianakungichi . Kamkuna mana iuianakuurami kai Runa Tukuska chaiamungapa ka .
Chiura , Pedro tapurka : — Taita waugki , ¿ chi parluta nukanchillatachu ubi tukuikunatachu nikungi ?
Chiura , Iaia Jesuska ainirka : — Maikan tukuipi alli rurag runa kagtami paipa patrun sakirka , ima wasipi kawapungapa , sug piunkunata mikui karaspa , pai kikin chaiamunkama .
Patrun ikuti chaiagsamuspa , imasa niskasina allilla rurakugta kawaspaka , chi runata sumagllami , “ Pai Siñur ” nispa , kuiangapa ka .
Chimandami paita maituku ima iukaskatapas mingaspa sakingapa ka .
— Ikuti chi piun , kasa iuiarispa nintra : “ Nukapa patrun , mana utka chaiamungapa ka ” . Chasa nispaka , sug piunkunata , kari i warmikunata makai kallarintra . Kikinka , mikuspa i machagta upiaspa kantra .
Chi runa kungaska mana iuiakuurami patrunka , chaiamuspa , shachigsamungapa ka . Chasa shachigsamuspaka , paita sinchimi asutingapa ka . Nispaka kachangami , pai ima niskata mana uiagkunawa justisiai tukungapa .
— Chi piun , ima patrun munakuskasina allilla iachaspapas , ima tiaskakunata mana allichispa , ñi ima munakuskasina mana ruraskamanda , paita achkami asutingapa ka .
Maikan piun , mana allilla iachaspalla pandarigpika , mailla asutimi chaiangapa ka . Maikanta achka karaskata chasallatami achka mañanga . Maikanta achka mingaskataka mas achkami mañangapa ka .
— Nuka samurkanimi , kai alpapi nina sindichigsina rurangapa . Munakunimi , ña sindi rupakugsina kantra .
Nukata chaiawakumi , wañuchii tukungapa . Manara chaiawagpi , iapa llakiiwami kani .
— ¿ Kamkuna iuiangichichu nuka kai alpama samugta , tukui sumaglla kaugsanakungapa ? Niikichitami : manima . Nuka samugmanda , tukuima chaugpinakugsinami tiangapa ka .
Chasa kunauramanda , sug wasipi pichkakuna kaugsanakuskapika , iskaima tukuspa , kimsakunawa iskaikunawami mana allilla kaugsanakungapa ka , nuka samugmanda .
Taitandiwa wambrandiwa , mamandiwa warmi wambrandiwa , suigrandiwa nuirandiwa , chasallata mana allillami kaugsanakungapa kankuna .
Kasapasmi Jesús , tukui chipi kagkunata nirka : — Indi chingaridirunigmanda puiu kawarigpika , chiurallami ningichi : “ Tamiangapami ka ” . I sutipa .
Chasallata , alli makinigmanda sinchi wairamugpika , ningichimi : “ Iapami indi ruparingapa ka ” . I sutipa .
Kamkuna , sungu awalla rimagkunami kangichi . Imasa awapi i alpapi kawariskakunata kawaspaka , iachangichimi ninga , punchakuna imasa kangapa kagta . Nigpika , kai punchakuna nuka ima rurakuskata kawaspaka , ¿ imapatak mana iuiaringichi ima niraiagta ?
— ¿ Imapatak kam kikinkuna mana iuiaringichi , ima allilla u mana allilla kagta ?
Maikan kamta dimandaspa , justisiapagma pusanakugpika , paita sumaglla rimangi , manara justisiapagma chaiachigrigpi . Mana kagpika chaiachigriura , justisiaka kamta alwasilkunapa makipimi sakinga . Chiura alwasilkunaka , kamta karsilpimi wichkanga .
Kasami niiki : chimanda mana llugsingapa kangichu , tukui kulki manara kutichinkama .
Jesús chasa iachachikugllapika , sug runakuna , chaiaspa , paita willai kallarirkakuna : — Galilea alpamanda sug runakuna , Diuspa atun wasipi animalkunata rupachinakuura , chi runakunataka mandag Pilatos wañuchichispa , chi animalkunapa iawarwami chapuchirka .
Jesuska ainirkakunata : — ¿ Iuianakungichichu : chi Galileamandakuna , tukuikunamanda mas pandarigkuna kaskamandachar chasa wañuchirkakunata ?
Niikichitami : manima . Kamkunapas , allilla ruraikunama mana tigragpika , tukuikunami puchukaringapa kangichi .
— Chasallata , chi chunga pusag runakuna , Siloepi sug askurinti iapa awa wasi paikunapa awalla urmaura , wañuskakuna : ¿ iuianakungichichu : chikuna , tukui Jerusalenpi kaugsanakuskamandapas mas pandarigkunachar karkakuna ?
Niikichitami : manima . Kamkunapas , allilla ruraikunama mana tigragpika , tukuikunami puchukaringapa kangichi .
Chasa nispaka , chipi kagkunata iuiai apingasina suma parlarka , kasa nispa : — Sug runa , ubas sachakuna tiaskapi sug igus sacha tarpuskasi iukarka . Unaipika rirka kawangapa : ¿ igus ñachu tiarirka ? Chiura , manara tiariska karka .
Chimanda , chagra kawagta nirka : “ Kawamui . Ñami kimsa wata samukuni , kai sachapi igus tianchu kawangapa . Ñi imapas mana tarigsamunichu . Kuchuilla . ¿ Imapatak kai sacha , alpapi ianga saiakunga ? ” .
— Chagra kawagka ainirka : “ Taita waugki , kai watalla sakiwai . Nuka , alpata ñutuchispaka , suma majada churasami ;
chiwanka , kawangapa : ¿ watapika igus tiarinchu ? Mana tiarigpika , kuchungi ” .
Sug warda puncha Jesús , sug tandaridiru wasipi iachachikurka .
Chipi karka sug warmi ña chunga pusag wata kuku waira iaikuspa unguglla . Chi warmi , wasa kumuridu kaspa , mana pudirka , ñi imaura allilla diricharingapa .
Paita kawaspaka , Jesuska kaiaspa , nirka : — Kam warmi , ñami kamba ungui anchuriska kangi .
Nispaka , chi warmita paipa maki churarka . Churagllapi , chi warmika suma allilla saiarispa diricharirka . Nispaka , Taita Diusta nii kallarirka : “ Kam , iapa suma atunmi kangi ” .
Chasa warda puncha aliachigta kawaspa , chi tandaridiru wasimanda taitaka , Jesuswa piñarispa , tukui chipi kagkunata nirka : — ¿ Manachu sugta puncha iukanchi , trabajangapa ? Chi punchakuna samungichi , ambichiringapa ; warda punchaka , mana .
Chasa niura , Iaia Jesuska nirka : — Kamkuna , sungu awalla rimagkunami kangichi . Kamkunapa wagra u buru wataraiaskakunata , ¿ manachu paskangichi , iaku upiachigringapa , warda puncha kagpipas ?
Kai warmika , ñugpamanda taita Abrahampa iawarmi ka . Paita iaia kukumi chunga pusag wata chi unguiwa wataskasina charikurka . Warda puncha kagmandaka , ¿ manachu pudirí , paita unguima wataskata aliachinga ?
Jesús chasa niuraka , tukui paiwa mana alli iuiaiwa kagkuna iapami pingai pasarkakuna . Ikuti sugkunaka , Jesús chi suma allilla ruraskakunata kawaspa , iapa kuntintarirkakuna .
Kasapasmi Jesús nirka : — Diuspa suma mandai , ¿ imasatak rigchá ? Kasa nintrani .
Sug runa , paipa chagrapi mustasa similla tarpugsinami niraiá . Ña wiñai puchukauraka , sachami tukú . Chasapika piskukunapas , malkikunapi sumagllami wasichigsamunkuna .
Kasapasmi nirka : — Diuspa suma mandai , ¿ ima kagsinatak nintrani ?
Imasami sug warmi , kimsa tasa arinata libadurawa chapuuraka , suma timbuspa , miraspa achkaiagsamú : chasami niraiá .
Jesús Jerusalenma rikuspa , atun i uchulla puiblukunata iachachispa ialirka .
Rikuskapika , sug runa paita tapurka : — Taita waugki , ¿ maillakunallachu kispiringakuna ? Chiura , paika ainirka :
— Suma luarma iaikugringapa , iuiaringichi kichki pungupisina ialingapa . Kasami niikichita : achkakuna , iaikungapa munanakugpipas , mana pudingapa kankunachu .
— Kamkuna kanchapi kankama , wasi duiñu pungu wichkagpika , kamkuna kaiaspa , ninkangichimi : “ Taita waugki , nukanchimanda pungu paskapuai ” . — Paika ainingami : “ Kamkunata mana rigsiikichitachu . ¿ Maimandakunachar kangichi ? ” .
— Chiura , kamkuna ninkangichimi : “ ¿ Manachu iuiangi ? Kamwami mikurkanchi i upiarkanchi . Nukanchipa puiblumanda kallikunapimi kam iachachirkangi ” .
— Paika ningami : “ Ikutimi niikichita : mana rigsiikichitachu . ¿ Maimandakunachar kangichi ? Tukui kamkuna mana allilla ruragkuna , nukapa ñawimanda anchuriichi ” .
— Ñugpamanda Abraham , Isaak i Jakob suti taitakuna i Santu Ispirituwa tukui rimagkuna , sug luarpi Dius suma mandakuskapimi kangapa kankuna . Chasa kawaspaka , kamkuna kanchama sitaska kagkuna , iapa llakispa , wakaspa , kiru mukuspami kangapa kangichi .
Indi llugsidirunigmanda i chingaridirunigmanda , alli maki ladunigmanda i lluki maki ladunigmanda , tukuinigmandami ringapa kankuna , Dius suma mandakuskapi tiarispa mikungapa .
Chiura sugkuna kunaura kati niraiaskakuna , ñugpa ladumami tukungapa kankuna . Ikuti sugkuna kunaura ñugpa niraiaskakunaka , kati ladumami tukungapa kankuna .
Chiurallatata sug fariseokuna , Jesuspagma kaillaiagrispa , nirkakuna : — Kaimanda llugsispa , utka riilla . Mandag Herodes , kamta wañuchingapami munaku .
Jesuska ainirka : — Ianga kawaichi . Chi miski simi iukaska sungu awalla rimagta kasa nigriichi : “ Kuna puncha kaiandikunapas , kuku wairakunata llugsichinimi ; ungugkunatapas ambinimi . Kimsa punchakunaka ñami ialinga , nukata ima chaiawakuskata rurangapa ” .
Kuna puncha , kaia , sug punchapas chaiawakumi ringapa . Santu Ispirituwa rimagtaka mana chaianchu , Jerusalén mana kaskapi wañuchii tukungapa .
— ¡ Ai , Jerusalén , Jerusalenmanda runakuna ! Kamkuna , Santu Ispirituwa rimagkunata wañuchigmi kangichi . Kamkunapagma kachamuska runakunatami rumiwa piaspa wañuchingichi . Imasami atawalpa , paipa pullitukunata kunuchingapa kaiaspa ugllarí : chasallatami nukapas , achka biaji kaiaspa , tandachingapa munanakurkaikichita . Chasa munakugpipas , kamkunaka mana nukata munawarkangichichu .
Chimandami kamkunapa wasikuna , sitaska tukugsamungapa kankuna . Kasami niikichita : kunauramanda mana kawawangapa kangichichu , imaura kamkuna kasa niwankama : “ Atun Taita Dius kachamuskami samukungi . Paipa iapa kuiaskami kam kangi ” .
Sug warda puncha Jesuska , fariseokunamanda taitapa wasima rirka , mikungapa . Chipika fariseokuna , mana allilla iuiaiwa paita chapanakurka .
Jesuspa ñugpa ladu , sug runa , pungii ungui iukaspa , tukui kuirpu pungiskami tiakurka .
Chiura Jesuska , Moisés ima niskata iachachig taitakunata i fariseokunata tapurka : — Warda punchapas ungugkunata aliachingapa , ¿ pudirinchu u mana ?
Chiura , upalla tianakurka . Nigpi Jesuska , ungug runata maki churaspa , ambirka . Nispaka , paipagma kacharka .
Kachaspaka , chipi kagkunata nirka : — Kamkunapa wambra u wagra sanjapi urmagpika , ¿ manachu warda puncha kagpipas chiuralla surkuntrangichi ?
Chiura , ñi pipas mana ainingapa pudirkakuna .
Chi mikungapa chaiagrigkuna , taitakuna tiaridirukunata agllanakurka tiaringapa . Jesuska , chasa kawaspa , paikunata iuiai apingasina kasami nirka :
— Maikan kamkunata kasarai mikuima kunbidachukuna : taitakuna tiaridirupi mana tiarigringichi . Chasa tiarigpika , kamkunamanda sug mas atun taita chaiamugpika ,
chi kunbidagka , samuspa , pudinmi kamkunata ninga : “ Kai tiaridiruta sakipuai , kai runa tiaringapa ” . Chiura , kamkunata pingaipami iuiachinga , kati ladu tiarigringapa .
— Kamkunata kunbidachukuna : chiuraka kati ladulla tiarigringichi . Nigpi kunbidagka , samuspa , kamkunata ningami : “ Taita waugki , mas ñugpa ladu ialispa tiarii ” . Chiuraka , tukui chipi kamkunawa tianakuskapa ñawipi atuniachigsina iuiachimi tukunkangichi .
— Chasallata maikanpas atuniachirispa iuiagta , Taita Diuska uchullaiachingapami ka . Ikuti maikanpas uchullaiaspa iuiaskataka , Taita Dius atuniachingapami ka .
Chasa nispaka , paita kunbidag runata nirka : — Mikungapa kunbidangapa chaiaura , mana kaiakungi kamba iacharidukunallata , waugkindikunallata ñi kam kikinpurakunallata ; iapa iukag kamba ladu suiu kaugsanakuskatapas mana kunbidakungi . Chasa kunbidagpika , paikunapas , kamta kunbidaspa , kutichingakunami .
— Chasapaka , mikungapa kunbidangapa chaiaura , kaiangi mana iukagkunata , mana allilla sarungapa i chaki mana kuiuchingapa pudiskakunata ; mana ñawi kawagkunatapas kunbidangi .
Paikuna mana kamta kutichingapa pudigmandami Taita Diuspa iapa kuiaska kankangi . Allilla iuiaiwa kagpura kaugsarii punchami pai , kamta sumaglla kutichinga .
Chasa uiaspaka , sug kunbidaska Jesuswa tianakuskapuraka paita nirka : — Dius suma mandakuskapi maikan mikug , paipa iapa kuiaskami kangapa ka .
Chiura , Jesuska ainirka : — Sug runa , suma mikui karangapa kaspaka , achka runakunatasi kunbidarka .
Ña chi mikungapa puncha chaiamuuraka , sug lutrinta kacharkasi , tukui kunbidaskakunata nigringapa : “ Samuichi . Ña tukui allichiskallami tia ” .
— Chasa willagriuraka , tukuikuna nirkakunasi : “ Mana pudingapa kanchichu ” . Sug runa nirkasi : “ Kunaurallami sug alpa randirkani . Iukanimi kawangapa ringa . Chimanda nipuagrii , pasinsiawachu ” .
— Sugka nirka : “ Kunaurallami pichka paris wagra randirkani . Kawagrisa : ¿ imasachar kapuá ? Chimanda nipuagrii , pasinsiawachu ” .
— Ikuti sugka nirka : “ Kunaurallami kasararkani . Chimandami manima ringapa pudini . Pai Siñur nipuangi ” .
— Chi lutrín , kutispaka , tukuikuna imasa ainiskasina mikui karangapa kagta patrunta willagrirka . Chasa uiaspaka , rabiarispa , nirkasi : “ Rii puiblu suiu tukui ñambikunama . Tukui ñi ima mana iukaskakunata , mana allilla sarungapa , mana chaki kuiuchingapa pudiskakunata i mana ñawi kawagkunatapas utka pusagrii ” .
— Chasa ruraspaka , chi runa nirka : “ Taita waugki , ñami kam imasa niwaskasina rurarkani . Chasa kagpipas , charami pagtá , mas achka mikugkuna jundachingapa ” .
— Chiura , patrunka nirkasi : “ Ñambi suiu rispa , maikan tupaskakunatapas iaikuchigrii , kai nukapa wasi jundankama .
Niikichitami : nuka ñugpa kunbidaska runakuna , ñi pipas kai suma mikuita mana mikungapa kankunachu ” .
Iapa achka runakuna Jesusta katiraiarkakuna . Paika , tigrarispa , nirkakunata :
— Maikanpas , nukawa samungapa munaspaka , taitata i mamandita , warmindita , wambrakunata , waugki i panindikunata , kikinpa kaugsaitapas mana sakigsina ruragpika , mana nukata katiraiawag niraianchu .
Maikanpas mana krusta markarigsina ruraspa katiraiawagkunaka , mana nukawa purigmi niraiá .
— Maikan kamkunapura , atun awa wasi rurangapa munaspaka , manara kallarispalla , ¿ manachu tiarintra , iuiaringapa : maituku kulkiwasik pagtawanga puchukagta rurangapa ?
Mana chasa iuiarispalla kallarigpika , pudinmi mana puchukanga . Nigpika , tukui chasa kawagkuna , asispami
ningakuna : “ Kai runa , wasi rurai kallarispaka , mana puchukai pudirkachu ” .
— Chasallata maikan mandag , sugnigmanda mandagwa manara wañuchinakungapa llugsispalla , ¿ manachu iuiarintra : chunga waranga suldadukunallawachu pagtawanga , sug mandag iskai chunga waranga suldadukuna samunakuskawa wañuchinakungapa ?
Mana pudingasina kawaspaka , chi sug mandag chara karupi samukugpita , mañangapami kachanga , mana wañuchinakui tiachu .
— Chasallata maikan kamkunapurapas , tukui ima iukaskata mana sakigsina ruragpika , mana nukawa purigmi niraiá .
— Kachi , allillami ka . Kachi wagllirigpika , mana pudiringachu kachiachingapa .
Alpa suiu ichangapa , ñi majada alpa muntunaraiaskapi churangapa ñi imapapas mana balingapa kanchu . Chasataka , sitaimi chaiá . Rinri iukagkuna , nuka niskata uiawaspa , suma iuiaringichi .
Mana judíu kagkunamanda kulki chaskigkuna i mana allillata ruragkuna , achkakunami Jesuspagma kaillaianakurka , paita uiangapa .
Chasa kawaspaka , fariseokuna i Moisés ima niskata iachachig taitakuna mana allilla iuiaiwa paimanda ninakurka : — Chi runa , mana allilla ruragkunata chaskispa , paikunawa sugllapimi mikuku .
Jesuska , chipi kagkunata iuiai apingasina suma parlarka , kasa nispa :
— Maikan kamkunapura , patsa ubija iukaspa , sug ubija chingapugpika , ¿ manachu iskun chunga iskunta sakispa , maskai kallarintra , chi ubijata tarinkama ? Ari .
Chi chingaskata tarispaka , iapa kuntintarispa , markaspami apanga .
Paipa wasima chaiagrispaka , iacharidukunata i ladu suiu kaugsanakuskata kaiaspa , ningami : “ Nukawa tukuikuna suma kuntintaripuaichi . Chi ubija chingapuaska , ñami taririwarka ” .
Kasami niikichita : chasallata kagsina iuiarisunchi : iskun chunga iskun allilla ruragkuna mana ministinkunachu , allilla ruraikunama tigragsina tukungapa . Ikuti sug pandarig runa allilla ruraikunama tigramuuraka , paimandami mas suma kuntintarispa iuiaiwa suma luarmanda kawangapa kankuna .
— Chasallata maikan warmi , chunga kuri kulki iukaspa , sug kulki chingapugpika , ¿ manachu bila sindichispa , wasi ukuma suma allimanda pichanga , imaura chingapuskata tarinkama ?
Tarispaka , paipa iacharidukunata i ladu suiu kaugsanakuskata kaiaspami ninga : “ Nukawa tukuikuna suma kuntintaripuaichi . Chi kuri kulki chingapuaska , ñami taririwarka ” .
Kasami niikichita : chasallata sug pandarig runa allilla ruraikunama tigramuuraka , Diuspa anjilkunapas alli iuiachirispami kawangapa kankuna .
Kasapasmi Jesús nirka : — Sug runa , iskai wambrakunasi iukarka .
Uchulla waugkika , taitata nirka : “ Taita , kam ima sakiwangapa kaskata nukata karawai ” . — Chiura taitandi , ima iukaskata paikunata chaugpi chaugpi kararka .
— Mailla punchakuna ialiuraka , chi uchulla waugkika , tukui ima karaskata katuspa , kulki tandachispa , sug karu alpamasi rirka . Chipika , mana allilla ruraikunapi tukui kulkita puchukarka .
— Tukui tukuchispa kauraka , chi alpapi iapa iarkai tukugsamurka . Chiura , chi musutaka iapa iarkai pasai kallarirka .
Chasa kaspaka , sug chimanda runapagma chaiagriskataka kacharka , kuchikunata mikui karag kangapa .
Chiuraka , diiarkai munakurka , kuchikuna mikunakuskatapas paipa wigsa jundachiringapa . Chasa munakugpipas , ñi pi mana paita sakirkakuna mikungapa .
— Chiuraka iuiarirka : “ Nukapa taitapagpi , tukui piunkunami mikunkuna maituku munaska . Ikuti nukaka , diiarkaimi kaipi wañukuni .
Atarispa , risa . Nukapa taitapagma rispa , kasami nigrisa : ‘ Taita Diusmanda i kam taitata mana allilla ruraiwami pandarirkani .
Mana chaiawakunchu , kam nukata : “ wambra ” niwangapa . Kamba sug lutrintasina kangapa chaskiwai ’ . ”
Chasa iuiarispa , atarispa , taitapagma rii kallarirka . — Chara karu chaiagringapa pisikugpita , taitandika , kawaspa , paimanda iapa llakii piarka . Kalpalla rispa , tupagrirka . Ugllaspa , kuiaspa mucharka .
Chiuraka , wambra nirka : “ Taita Diusmanda i kam taitata mana allilla ruraiwami pandarirkani . Mana chaiawakunchu , kam nukata : ‘ wambra ’ niwangapa ” .
— Taitandika , niskakunata mana uiaspalla , piunkunata nirka : “ Utka mas suma katangakunata apamuspa , churachipuaichi . Chasallata makipi surtija , chakikunapi churaridirupas churachipuaichi .
Maikan mas wira wagrata apigrispa , wañuchiichi . Mikuspa , tukuikuna iapa suma kuntintarisunchi .
Kai nukapa wambraka , ña wañuskasina kaspapasmi kaugsariska tukupuarka . Chingaskasina kaspapasmi taririwarka ” . Chiura , kusikui atun punchasina ialichii kallarirkakuna .
— Atun waugkika , chagrapi kaspa , wasima kutimuspa chaiagsamukuura , musika uiachinakuskata i bailanakuskata uiarka .
Sug piunta kaiaspaka , tapurka : “ ¿ Ima atun punchatak kaipi ialichinakú ? ” .
— Chiura , chi runa ainirka : “ Kamba waugkimi kunaura chaiamurka , allilla , mana ungug . Chimandami kamba taita kacharka , suma wira wagrata wañuchispa , mikuspa , kuntintaringapakuna ” .
— Chasa uiaspaka atun waugkindika , rabiarispa , mana ukuma iaikungapa munakurka . Chimanda taitandika , llugsispa , nirka : “ Iaikumui ” .
— Paika ainirka : “ Taita , uiawai . Maituku watakuna kam ima niwaskata imaurapas allilla ruraspalla kaugsakuni . Chasa kagpipas , nukata ñi imaurapas mana karawangichu ñi sug kuchillapas , nuka iacharidukunawa mikuspa , kuntintaringapa .
Kunaura ñasi kamba wambrakar chaiamupurkangi , chi mana alli warmikunawa kam kulki karaskata tukuita puchukaspa . Paimandakar maikan mas wira wagratasi wañuchirkangi mikungapa ” .
— Chasa uiaspa , taitandika nirka : “ Nukapa wambritu , kamka imaurapas nukallawami kangi . Tukui nuka ima iukaskaka , kamballami ka .
. Chasa kagpipas , kunauraka nukanchita chaiakumi , alli iuiachirispa , kusikuchii atun punchasina ialichingapa . Kamba waugki , ña wañuskasina kaspapas , kaugsami ka . Chingaskasina kaspapas , taririwarkami ” .
Kasapasmi katiraiagkunata iuiai apingasina iachachirka : — Sug iapa iukag runa , pai ima iukaskata kawangapasi sakirka . Mana unaillapika , patrunta willarkakuna , imasa chi kawag tukui tiapuskakunata tukuchipukugta .
Chiura patrunka , chi kawagta kaiaspa , nirkasi : “ Kammanda , ¿ imasatak nukata willawanakú ? Kam imasa trabajukuna ruraskata kawachiwai . Ña kunauramanda , mana mas nuka ima iukaskata kawapuag kangapa kangichu ” .
— Chiura , chi runataka iuiarirka : “ ¿ Imasami rurani ? Nukapa patrun , ñami llugsichiwaku . Mana animu iukanichu , alpa pikangapa . Limusna mañaspa puringapa , nukata pingaimi iuiachiwá .
Ñami iuiariwarka , ima nuka rurangapa kagta ; nuka ñi pipa kawagpas mana kaura , maikanpas paikunapa wasima nukata kaiawangapa ” .
— Chasa iuiarispaka , paipa patrunta dibinakuskata sug sugllasi kaiarka . Sug runata tapurka : “ ¿ Masatak nukapa patrunta dibikungi ? ” .
— Chiura ainirka : “ Patsa baril asitimi dibikuni ” . — Chasa uiaspaka , chi kawagka nirkasi : “ Chiká . Kam , patrunta dibikuska listata kawai . Nispaka , utka tiarispa , pichka chungalla dibikugta churai ” .
— Chasallata , sug runata tapurka : “ Kamka , ¿ maitukutak dibikungi ? ” . — Chiura ainirka : “ Patsa tupu trigumi dibikuni ” . — Chasa uiaspaka , chi kawagka nirka : “ Chiká . Kam , patrunta dibikuska listata kawai . Nispaka , pusag chungalla dibikugta churai ” .
— Patrunka , paipa mana alli kawag ima ruraskata iachaspaka , nirkasi : “ Mana allilla ruraspapas , suurapipaka allillami rurarkangi ” . Chasallata , kai alpapi tiaskakunallawa iuiarispa kagkunaka , kikinpura imasa chaiaskasina ruradurmi kankuna , Taita Dius punchaiachiska runakunamandapas mas .
— Kasami niikichita : kai mana alli alpamanda iukaskakunawa chita karaspa maskangichi , iacharidu runakuna iukangapa . Chiwanka , kai alpapi ima iukaska tukuriuraka , kamkunata ñi imaurapas mana tukuridiru suma luarpi kaugsangapami kaiangakuna .
— Maikanpas , asllita mingaskata allilla ruragpika , chasallatami achka mingaskatapas allilla ruranga . Ikuti maikanpas , asllita mingaskata mana allilla ruragpika , chasallatami achka mingaskatapas mana allilla ruranga .
Kai mana alli alpamanda kulki u imapas iukaskata kamkuna mana allilla ruragpika , ¿ imasatak suma luarmanda sutipa iukaikunata kamkunata mingangakuna ?
Chasallata , sugkuna mingaskata mana allilla ruragpika , ¿ imasatak kam kikinkunata chaiakuskata kuangakuna ?
— Ñi maikanpas , iskai patrunkunapa sugllapi mana trabajapungapa pudingapa kankunachu . Sug patrunta mana munangachu ; ikuti sugtaka kuiangami . Sug patrunta wabutingami ; ikuti sugtaka sumagllami rimanga . Chasallata , Taita Diusta i kai alpamanda iukaikunata mana pudinkangichichu , iskandima suuralla iuiakungapa .
Chasa uiaspa fariseokunaka , iapa kulki iukangapa iuiariillawa kaspa , Jesusta unz̈arkakuna .
Jesuska nirkakunata : — Kamkuna , runakunapa ñawipi iapa allilla ruranakugsinami kangichi . Chasa kagpipas , Taita Diuska iachanmi kamkuna ima iuianakugta . Kai alpamandakunalla atuniachiska runakunata , pai mana munanchu .
— Moisés i Santu Ispirituwa rimagkuna ima willaraiaska , Juan Bautista kaugsankamallami chaiamurka . Chiuramandaka , Diuspa suma mandaimanda Alli Willaillawami willai tiangapa ka . Tukuikunami munanakú , imasapipas chima iaikungapa .
— Sug luar i kai alpa luar tukurigsina kagpipas , chi ñugpamanda ima willaraiaskaka ñi mailla mana ialingapa kanchu .
— Kasapasmi niikichita : maikanpas , kikinpa warmita sitaspa , sug warmiwa kasaragpika , atun pandariimi rurá . Chasallata , maikanpas kusa sitaska warmiwa kasaragpika , atun pandariimi rurá .
— Sug iapa iukag runasi tiarka . Paika , iapa suma katanga churarispa , atun punchasina iapa alli mikuillawa kuntintulla iuiachirispasi tukui punchakuna ialichikurka .
Ikuti Lázaro suti ñi ima mana iukag runasi tiarka . Chi runa , aicha ismui ungui iukarka . Paika , chi iapa iukagpa wasi pungupi sitaska sirikuspa ,
munakurka , mikui mikunakuskamanda urmaskawa wigsa jundachiringapa . Alkukunalla , kaillaiaspa , paipa aicha ismuskakunata llakuanakurka .
— Chasa kaugsaspaka , chi mana iukag runa wañurkasi . Paitaka , anjilkuna sug luarma aparkakuna , ñugpamanda taita Abraham kaskama . Chi iapa iukagpas wañurka . Paitaka sumaglla pambarkakuna .
Chiura paika , mana wañudiru ninapi rupakuspa , iapa llakiiwa kaspa , chimanda wichai kawaspaka , karupi Abrahamta i Lázaro paipa migllapi charikuskata kawarka .
Abrahamta kaparispa , nirkasi : “ Taita , nukamanda llakiriwai . Lazarota kachamuwai , maki didu puntallatapas iakupi jukuchispa , nukapa kalluta chiriachiwagsamuchu . Kai nina sindikuskapi iapami rupakuni . Tukui nanaimi iukani ” .
— Chiura , Abrahamka ainirka : “ Wambra , iuiarii : kam kaugsankama , kamba iukaiwa iapa sumagllami kaugsarkangi . Ikuti Lazaroka , tukui llakiikunami kaugsankama iukarka . Kunauraka , kaipi pai alli iuiachiiwami kuntintulla ka . Kamka iukangimi , tukui llakiiwa nanaiwa kanga .
Kasapas . Nukanchiwa kamkunawa tuparingapa , iapa atun waikusinami tia . Chimanda maikanpas kaimanda kamkunapagma ialingapa munaspapas , mana alli kanchu . Chasallata , kamkunapagmanda kaima ialimungapa munaspapas , mana alli kanchu ” .
— Chiura , chi iukag runa nirkasi : “ Nukapa taita , mañaikimi : Lazarota kachapuai nuka taitapa wasima .
Pichka waugkindikunami chipi iukani . Paikunata nukamanda willagrigpi , uiaspaka , mana kai iapa llakii kadiruma samungapa chaiangakunatachu ” .
— Abrahamka nirkasi : “ Moisés i Santu Ispirituwa rimagkuna imasa kaugsangapa willaraiaskakunata iukankunami . Chikunata allilla iuiarispa uiachukuna ” .
— Chi iukag runa , Abrahamta ainirka : “ Mana , taita . Sug wañuska kaugsarispa , paikunapagma chaiagrigpika , allilla ruraikunamami tigraspa , suma kaugsai kallarintrakuna ” .
— Chasa ainiura , Abrahamka nirkasi : “ Moisés i Santu Ispirituwa rimagkuna ima willaraiaskata mana uiai munaspaka , mana uiangakunachu , ñi sug wañuska kaugsarigpipas ” .
Kasapasmi Jesús , paita katiraiagkunata nirka : — Imaurapasmi tiangapa ka , runakunata pandariikunapi urmachingapa . Chasa tiagpipas , ¡ ai , maikan runa , sugkunata pandariikunapi urmachig !
Maikan kai uchullakunata pandachipuagpika , paita chaiantrami , sug atun kutanga rumi kungapi walkachispa , atun kucha iakuma sitagringapa .
— Suma iuiariichi . Maikanpas mana allilla ruraipi pandarigpika , paita iuiachispa rimangi . Alli tukugpika , pasinsiangi .
Suglla puncha kanchis biaji kamta mana allilla ruraspa , kamta nigsamuchu : “ Mana mas ikuti chasa rurasakichu ” : tukui kanchis biaji pasinsiangilla .
Chiura Iaia Jesús agllaska runakuna , paita nirkakuna : — Nukanchita aidai , kammanda mas iuiaringapa .
Paika nirka : — Sug uchulla muritu mustasasinallapas kamkuna nukamanda iuiai iukantrangichi ; kai sachata nintrangichi : “ Kaimanda anchurispa , atun kucha iakupi saiarigrii ” . Chiurallami chi sacha , chasa rurantra .
— Kamba lutrin chagrapi trabajakuspa u wagra kawakuspa , kutimuuraka , ¿ maikan kampuratak nintrangi : “ Tiarispa , mikugsamui ” ?
Chasapaka , nintrangimi : “ Allichirispa ianui , nukata karawangapa . Nuka mikusa i upiasa . Chiuramandaka , kamka mikungi i upiangi ” .
¿ Kamkuna ima niskata rurag lutrintachu iukangichi ninga : “ Pai Siñur ” ? Manima .
Chasallata kamkunapas , tukui imasa Taita Dius niskasina ruraspaka , ningichi : “ Ñi imapa mana bali lutrinsinakunami kanchi . Nukanchita rurangapa chaiakuskallatami rurarkanchi ” .
Jesús Jerusalenma rikuspa , Samaria i Galilea alpa kuchu kuchu ialirka .
Sug uchulla puiblupi chaiakugriuraka , chunga runakuna aicha ismui unguiwa kagkuna paipagma rirkakuna tupangapa . Karullapi saiarispaka ,
sinchi kaparispa , nirkakuna : — Iachachig taita , nukanchimanda llakirii .
Chi runakunata kawaspaka , Jesuska nirka : — Sasirdutikunata kawachirigriichi . Imasa uiaskasina ñambi rinakuskapika , ambirigsamurkakunata .
Ambiriskapura suglla , chasa kawarispaka , Jesuspagma kutirka . Kutispaka , Taita Diusta iapa suma atun kagta kaparispa nikurka .
Jesuspa chaki ladu kungurispa , ñallapas alpakama kumurispa , nirka : “ Pai Siñur ” . Chi runa karka Samaria suti alpamanda .
Nigpi Jesuska , chipi kagkunata nirka : — ¿ Manachu chunga runa ambiriska kankuna ? Sug iskunkunaka , ¿ maipitak kankuna ?
¿ Imapatak kai mana judíu runalla kutimurka , Taita Diusta iapa suma atun kagta ningapa ?
Chasa nispaka , chi runata nirka : — Atarispa riilla . Kam nukamanda suma iuiariskamandami ambirigsamurkangi .
Fariseokuna , Jesusta tapurkakuna : — Diuspa suma mandai puncha , ¿ imauratak chaiamungapa ka ? Chiura , paika ainirka : — Diuspa suma mandai puncha chaiamugtaka kamkunapa ñawiwa mana kawangapa kangichichu .
Mana ningapa pudirinchu : “ Kaipimi ka ” u “ Chipimi ka ” . Kam kikinkunapa chaugpipimi Taita Diuspa suma mandaika ña tiagsamú .
Chasa nispaka , paita katiraiagkunata nirka : — Kai Runa Tukuska illaura , kamkuna munantrangichimi : “ ¡ Amalai suglla punchallapas kutimuspa kawarigsamuntra ! ” . Kamkuna chasa munagpipas , mana chasa kawawangapa kangichichu .
Chiura , kamkunata nukamanda ninakungami : “ Chipimi ka ” u “ Kaipimi ka ” . Chasa ninakugpipas , mana kawangapa katingichi .
Imasami rilampa , awapi sugnigmanda punchaiachigsamuspa , sug ladukama punchaiachí : chasallatami iapa suma punchaiachiiwa kutimuspa , kai Runa Tukuska kawarigsamungapa ka .
— Ima kagpipas , ñugpami kai Runa Tukuskata chaiawaku , iapa llakii i nanai pasangapa . Kunauramanda runakunami wabutiwangapa kankuna .
— Imasami , Noé kaugsakuura , mana iuianakuskasina tukugsamurka : chasallatami kai Runa Tukuska kawarigsamungapa puncha tukungapa ka .
Noé kaugsakuska punchakunaka , sumaglla mikuspa , upiaspa , kasaraspami kaugsanakurka , Noé ruraska atun kanuapi iaikunkama . Chiura , iapa atun tamia tukugsamuspa , tukuikunata puchukagsamurkakunata .
Chasallata , Lot kaugsakuura , mana iuianakuskasinami tukugsamurka ; Sodoma suti puiblumandakuna , sumaglla mikuspa upiaspa , randispa katuspa , tarpuspa wasichispa kaugsanakurka .
Lot chi puiblumanda llugsiuraka , nina i asufrimi , awanigmanda tamiagsamuspa , tukuikunata puchukagsamurka .
Chasallatami kai Runa Tukuska kawarigsamungapa punchapas tukugsamungapa ka .
— Chi puncha , maikanpas wasi truja awapi kagkuna mana uraikuchukuna , ukuma iaikuspa , imakuna apangapa . Imasa kaskasinalla mitikuchukuna . Chasallata , maikanpas chagrapi kagkuna mana wasima kutichukuna .
Lotpa warmi imasa pasaskata iuiariichi .
Maikan kikinpa kaugsaita kispichingapaglla iuiakugpika , kikinmi puchukaringapa ka . Ikuti maikanpas nukamanda wañuchii tukugpika , mana mas wañui kaugsaitami taringapa ka .
— Kasami niikichita : chi tuta , suglla kawitupi iskaikuna kaskakunata , sugtaka apangami ; sugtaka sakingami .
Chasallata , iskai warmikuna sugllapi kutanakuskata , sugtaka apangami ; sugtaka sakingami .
Chiura , chasa uiagkuna tapurkakuna : — Taita waugki , ¿ maipitak chasa pasaringa ?
Chasa tapuura , Jesuska ainirka : — Imasami gallinasukuna , pipas mana willagpi , paikuna wañuska kaskama tandarinkuna : chasami tukugsamungapa ka .
Jesús , chipi kagkunata iachachirka , imaurapas mana sambaiaspalla Taita Diusta mañangapa chaiagta . Chasaka , iuiai apingasina suma parlarkakunata ,
kasa nispa : — Sug puiblupi tiarkasi sug justisiai rurag . Chi runa , Taita Diusta ñi pitapas mana mancharka .
Chi puiblullapita tiarkasi sug sapalla kidaska warmi . Chi warmika , justisiapagma ikuti ikuti mañangapa rikurka , kasa nispa : “ Nukata piñawagta kaiaspa , justisiapuai ” .
— Achka punchakuna rigpipas , chi justisiai rurag , paita mana uiangapa munarka . Nispaka , kikinlla iuiarirka : “ Taita Diusta ñi pitapas sutipa mana manchani .
Chasa kagpipas , chi sapalla warmi iapa killachiwakugmandaka , paimanda justisiapusami . Chimi pai mana mas killachiwagsamunga ” .
Kasapasmi Iaia Jesús nirka : — Chi mana imasa chaiaskasina justisiai rurag ima niskata iuiariichi .
¿ Manachu Taita Dius agllaskakuna tuta i puncha paita mañanakugpika , paika justisiapunga , unaiachispapas ?
Kasami niikichita : mana unaiaspallami paikunamanda justisianga . Chasa kagpipas , kai Runa Tukuska ikuti samuuraka , ¿ paimanda suma iuiagkuna , kai alpapi charachu tianga ?
Sug runakuna : “ Nuka , tukuipi allimi kani ” iuiarispa , sugkunataka wabutinakurka . Chikunata iuiai apingasina , Jesuska suma parlarka , kasa nispa :
— Iskai runakuna , Diuspa atun wasimasi rirkakuna , paita iuiarispa mañangapa . Sug karka fariseo ; sugka , mana judíu kagkunamanda kulki chaskig .
Fariseoka , saiarispalla , Taita Diusta rimakugsina kikinmandalla kasa nikurka : “ Nukapa Dius , nuka mana sugkunasina kanichu . Ñi sisai , ñi pandarig , ñi sugpa warmikunawa siririg ñi kai kulki chaskigsinapas mana kanichu . Chimandami niiki : ‘ Pai Siñur ’ .
Simanapi iskai punchami mana mikuspalla chisiadur kani . Tukui nuka ima ganaskatapas chungapika sugmi karadur kaiki ” .
— Ikuti chi kulki chaskigka , karullapi kumuridu saiakurka , mana awasinama ñawillapas atarichispalla . Pichupi makiwa piarispa , nikurka : “ Nukapa Dius , nukamanda llakiriwai . Nuka , iapa pandarigmi kani ” .
— Kasami niikichita : chi kulki chaskig wasima kutiuraka , paitami Taita Dius , pasinsiaspa , nirka : “ Mana pandarigmi niraiapuangi ” . Ikuti chi fariseotaka chasa manima . Maikanpas atuniachirispa iuiagta , Taita Diuska uchullaiachingapami ka . Ikuti maikanpas uchullaiaspa iuiaskataka , Taita Dius atuniachingapami ka .
Suura uchullakunata , paikunapa atunkuna Jesuspagma pusarkakuna , paikunata maki churaspa , Taita Diusta paikunamanda mañangapa . Jesusta katiraiagkunaka , pusanakugta piñaspa , nirkakuna : — Mana kaillaianakuichi .
Jesuska , wawakunata kaiaspa , paita katiraiagkunataka nirka : — Ianga kawaichi , wawakuna nukapagma samuchukuna . ¿ Imapatak arkanakungichi ? Kai wawakunasina kagkunami suma luarma iaikugringapa kankuna .
Kasami nuka niikichita : maikanpas , mana Diuspa ñawipi kai uchullakunasina allilla tukugsamugpika , mana suma luarma iaikugringapa kankunachu .
Sug mandag runa , Jesusta tapurka : — Alli iachachig taita , ¿ imasatak iukani ruranga , mana puchukaridiru suma kaugsaita taringapa ?
Jesuska ainirka : — ¿ Imapatak nukata : “ Alli iachachig taita ” niwakungi ? Maikanpas mana alli tianchu . Taita Diusllami alli ka .
Moisés ima niskata ñami iachangi : “ Mana sugpa warmiwa siriringi . Mana wañuchingi . Mana sisangi . Mana pimandapas llullangi . Kamba taitata mamandita sumaglla kuiangi ” .
Chiura , chi runa ainirka : — Nuka , uchulla kauramandatami tukui chi niskata chasa ruraspa kaugsani .
Chasa uiaspa , Jesuska nirka : — Nigpika , kasami pisipukungi . Kam tukui ima iukaskata katugrii . Katuska kulkitaka mana iukaskakunata tukuita karagrii . Chasa ruraspaka , suma luarpika iapa iukagmi tukungapa kangi . Nispaka samungi , nukata katiwangapa .
Chasa rimaskata uiaspaka , chi runa irkiaspami llakirirka , iapa iukag kaspa .
Chasa llakirigta kawaspaka , Jesuska nirka : — Iapa iukagkuna suma luarma iaikugringapaka , iapa trabajusumi ka .
Maschar alli kantra , sug wagra , sug aguja ñawipi ialingapa . Chimanda mas trabajusumi ka , chi iapa iukagkuna suma luarma iaikugringapa .
Chasa uiagkuna tapurkakuna : — Nigpika , ¿ pisik kispiringapa pudinga ?
Chiura , Jesuska ainirka : — Ñi maikan runa mana pudiskataka , Taita Diusmi tukui pudí .
Chiura , Pedroka nirka : — Uiamui . Nukanchi , tukui ima iukaskata sakispami kamta katiraianchi .
Jesuska , paikunata ainirka : — Kasami nuka niikichita : maikanpas , Dius suma mandakuskata munaspa , wasita , warmindita , waugkindikunata , taita i mamandita i wambrakunata sakispa katiwagka ,
mas achkami kai alpapita chaskingapa kankuna . Suma luarpipas mana puchukaridiru kaugsaitapasmi tarigringapa kankuna .
Chunga iskai pai agllaskakunallata kaiaspaka , Jesuska nirka : — Uiawaichi . Jerusalenmami rinakunchi . Chipika , tukui ima Santu Ispirituwa rimagkuna kai Runa Tukuskamanda ñugpamanda librupi willaraiaskata tukuipi chasami pasariwangapa ka .
Mana judíu kaskakunapagmami chaiachii tukungapa kani . Paikuna unz̈awaspa , kamiwaspa , tukawaspami kangapa kankuna .
Asutiwaspaka , wañuchiwangapami kankuna . Chasa wañuska kaspapas , kimsa punchapika ikutimi kaugsaringapa kani .
Chasa niskataka , katiraiagkuna mana iacharkakuna ima niraiagta . Paikunamanda pakaska kagsina karka ; chiwanka , chi ima niraiaskata mana iachangapa .
Jesús ña Jerikó puibluma chaiakugriskapika , sug runa mana ñawi kawag , limusna mañaspa ñambi kuchupi tiakurka .
Chi runaka , achkakuna ialinakuskata uiaspa , tapurka : — ¿ Imatak pasariku ?
Chiura ainirkakuna : — Nazaret puiblumanda Jesusmi ialiku .
Chasa uiaspa , chi runaka kaparirka , kasa nispa : — Davidpa wambra Iaia Jesús , nukamanda llakirii .
Ñugpa rinakug , paita piñaspa , nirkakuna : — Upalla kai . Paika , upallangataka , mas sinchimi kaparii kallarirka , nispa : — Davidpa wambra , nukamanda llakirii .
Chasa uiaspaka Jesuska , saiarispa , kacharka , chi runata pusangapa . Chaiachigriuraka , paita tapurka :
— ¿ Imatak munakungi , nuka kamta rurangapa ? Chiura ainirka : — Taita waugki , nuka kawangapami munakuni .
Chiura , Jesuska nirka : — Nigpika , kawai . Kam nukamanda suma iuiariskamandami ambirigsamungi .
Chasa nigllapi , allilla kawai kallarirka . Nispaka , Jesusta katii kallarirka , Taita Diusta nispa : — Kam , iapa suma atunmi kangi . Chasa kawaspa , tukui chipi kagkunapas Taita Diusta nirkakuna : — Tukuikunamanda mas suma atunmi kangi .
Chi Jerikó puiblu ukupi , Jesús ña ialikurka .
Chipi kaugsakurka Zakeo suti iapa iukag runa , mana judíu kagkunamanda kulki chaskigkunata mandag .
Chi runa munakurka , Jesusta rigsingapa . Chasa munakuspapas , iapa achka runakuna chipi kagmandaka , paitaka mana alli karka kawangapa , iapa uchulla runa kaspa .
Chimandaka , ñugpa kalpaspa , maipi Jesús ialingapa kaskapi sug sikómoro suti sachapi sikagrirka , chimanda kawangapa .
Chi ladullapi Jesuska , ialikuspa , wichai kawaspa , Zakeota nirka : — Utka uraikumui . Kuna puncha chaiawakumi , kamba wasima chaiagringapa .
Chiuralla Zakeo , uraikuspa , Jesusta pusarka . Alli iuiachiiwa paipagma iaikuchigrirka .
Tukui chasa kawagkuna , paipura mana allilla iuiaiwa ninakurka : — Pandarigpagmami Jesús iaikugrirka , paiwa sugllapi kagringapa .
Zakeoka , saiarispa , Iaia Jesusta nirka : — Taita waugki , tukui ima nuka iukaskata mana iukaskakunata chaugpimi karangapa kani . Maikanta llullachispa , kulki mañaskakunatapas chusku biaji iapawami kutichingapa kani .
Chiura , Jesuska nirka : — Kuna punchami kai wasimanda runakuna kispirigsamurkakuna . Kai runapas , ñugpamanda taita Abrahampa iawarmi ka .
Kai Runa Tukuska samurkami , maikan chingaskasinata maskaspa , tarispa , kispichingapa .
Jesús ña Jerusalenma kaillaiakugmanda , chasa niskata uiagkuna iuianakurka : “ Diuspa suma mandai , ñachar chaiamuku ” . Chimanda , paikunata iuiai apingasina suma parlarka ,
kasa nispa : — Sug runa , mandagpa wambrasi tiarka . Chi runaka , sug karu alpama rirka , atun mandag tukuspa kutimungapa .
Llugsikuspaka , chunga lutrinkunata kaiaspa , sug sug kuri kulki mingarka , kasa nispa : “ Kaiwa randispa i katuspa , mirachipuangichi , imaura nuka chaiamunkama ” .
Pai rigllapi , chi alpamanda runakuna , paita mana munaspa , kacharkakuna , ñugpa willangapa : “ Chi runata mana munanchichu , nukanchipa atun mandag kangapa ” .
— Atun mandag tukuspa kutimuspaka , chi runaka kacharka , tukui kulki mingaskakunata kaiaspa , tapungapa : masa kulkimi mirachiska tiapunkunata .
Chiura sug runaka , chaiamuspa , nirka : “ Taita waugki , kamta chaskiskawa ña chunga biaji masmi mirachipuiki ” .
— Chiura , chi atun mandagka ainirka : “ Kam , iapa allimi kangi . Allillami rurarkangi . Chasa maillallawa mirachigmanda , chunga puiblutami mandag kankangi ” .
— Chasallata sug runaka , chaiamuspa , nirka : “ Taita waugki , kamta chaskiskawa ña pichka biaji masmi mirachipuiki ” .
— Chiura nirkasi : “ Kamka , pichka puiblutami mandag kankangi ” .
— Ikuti sugka , chaiamuspa , nirkasi : “ Taita waugki , kamba kulki kaipimi tiapungi . Nuka , kamta manchaiwa kaspa , sug piti linsupi maituspa wakachipurkaikimi .
Kamka , sinchi sungumi iukangi . Kam mana wakachiska iukaskatami tandachidur kangi . Chasallata , maipi mana tarpuskapi palladurmi kangi ” .
— Chasa uiaspaka , chi atun mandagka nirka : “ Kam kikinpa rimaiwami iachariwarka , kam mana alli kagta . Kam , allillami iacharkangi , nuka sinchi sungu iukagta ; nuka mana wakachiska iukaskata tandachidur kagta ; chasallata , maipi mana tarpuskapi palladur kagta .
Chasa iachaspaka , ¿ imapatak nukapa kulki mirangapa , mana bankupi mingapuarkangi ; chasaka , nuka kutimuura , iapawa kuawangapa ? ” .
— Chasa rimaspaka , chipi kagkunata nirka : “ Kai lutrinta kulki kichuspa , chi chunga iukagta kuaichi ” .
— Chiura nirkakuna : “ Taita waugki , paika ñami chunga iuká ” .
— Chasa niura , chi atun mandagka nirkasi : “ Kasami niikichita : maikan iapa achka iukagta masmi karangapa ka . Ikuti maikan mailla iukaskataka tukuimi kichungapa ka .
Kasapas . Maikan nuka atun mandag tukungapa mana munawaskakunataka pusagrispa , nukapa ñawipi wañuchiichi ” .
Jesús rimai puchukaspaka , paita katiraiagkunata Jerusalenma ñambi ñugparka .
Betfajé i Betania suti puiblukuna ña kawarikuskamanda , Olivos suti lumakama chaiagrirka . Chimanda , iskai katiraiagkunata kacharka ,
kasa nispa : — Riichi chi ñugpa ladu uchulla puibluma . Chaiagrispaka , tarigrinkangichimi sug buru wataraiaskata , manara pipas tiariska . Chi buruta paskaspa , apamungichi .
Maikan tapuchu : “ ¿ Imapatak buruta paskanakungichi ? ” : chiura ainingichi : “ Iaia Jesustami ministiku ” .
Chi kachai tukuskakuna chaiagriuraka , tukui imasa Jesús niskasina allilla tukugsamurka .
Buruta paskanakuuraka , duiñukuna tapurkakuna : — ¿ Imapatak buruta paskanakungichi ?
Chiura ainirkakuna : — Iaia Jesustami ministiku .
Apangapa sakiuraka , buruta Jesuspagma aparkakuna . Chaiachigrispaka , buru wasapi paikunapa katangakunata churaspa , Jesusta tiarichirkakuna .
Jesús ñambi rikuskapika , paikuna kataraiaska katangakunata ñambi suiu mandachirkakuna , pai ialingapa .
Ña Jerusalenma chaianakugriura , Olivos lumamanda uraikunakuskapika , iapa achka runakuna Jesusta katiraiagkunaka , iapa alli iuiachirispa , kallarirkakuna , Taita Diusta kaparispa ningapa : “ Kam , iapa suma atunmi kangi ” . Tukui ima mana imaurapas kawaskasina pai ruraskakunata kawaskata iuiarispami chasa kaparinakurka .
Kasapasmi kaparispa ninakurka : — Atun Taita Dius kachamuska atun mandagmi samukungi . Paipa iapa kuiaskami kangi . Sug luarpi , sumaglla kachu . Taita Dius awa suma luarpi kagtami ninchi : “ Kam , iapa sumami kangi ” .
Chipi kagpura sug fariseokuna , Jesusta nirkakuna : — Iachachig taita , kamta katiraiagkunata piñai .
Jesuska ainirkakunata : — Kasami niikichita : paikuna upallagpika , rumikunami chasallata kaparingapa kankuna .
Jerusalenma ña kailla rikuspaka , chi puibluta kawaspa , paimanda wakarka .
Wakakuspaka , nirka : — Kunaura kamkuna , kai punchakuna imasa karaskata iachantrangichi , sumaglla kaugsangapa . Nigpika , pakaskasinami ka , kamkuna mana iachai pudingapa .
Sug punchakuna chaiamungapami ka ; kamkunata wañuchingapa samugkunaka , tukuinigmanda kinchaspa , sug awa pata ruraspami muiuchingapa kankuna , ñi pipas mana ialingasina .
Nispaka , kai puibluta lim urmachispa , tukui ukupi kaugsanakuskatami wañuchingapa kankuna . Tukui piachiska rumikunapas , ñi sug mana sakingapa kankunachu . Taita Dius kachamuska kamkunapagma chaiamuura , mana rigsigmandami chasa iapa llakii pasangapa kangichi .
Diuspa atun wasi ukuma iaikugrispaka , tukui chipi katugkunata llugsichii kallarirka ,
kasa nispa : — Ñugpamanda librupi , kasami willaraiá : “ Nukapa wasi , Taita Diusta iuiarispa mañadirumi kangapa ka ” . “ Kamkunaka , sisai kaugsadirusinami rurarkangichi ” .
Chiuramanda tukui punchakuna , Diuspa atun wasi ukupimi iachachikurka . Iaia sasirdutikuna , Moisés ima niskata iachachig taitakuna i sug taitakunapas , paita iuiarinakurka imasapipas wañuchingapa .
Pai ima iachachikuskata , tukui runakuna suma allilla uiaspa kagmandami paikunata mana iacharirkakunata imasa wañuchinga .
Sug punchaka Jesús , Diuspa atun wasi ukupi kagkunata iachachikuspa , Alli Willaita willakurka . Chiura iaia sasirdutikuna , Moisés ima niskata iachachig taitakuna i sug taitakunapas , paipagma chaiagrispa ,
tapurkakuna : — Nukanchita willai : ¿ imapatak chasa ruraspa purikungi ? ¿ Pitak kamta kachamurka , atun tukuspa purikungapa ?
Jesuska ainirkakunata : — Nukapas , kamkunata tapusakichita . Willawaichi :
¿ pitak Juanta kacharka , baugtisangapa ? ¿ Taita Diuschu kachamurka ? Mana kagpika , ¿ runakunachu kacharka ?
Chiuraka , kikinpura rimarinakurka , kasa iuiarispa : — “ Taita Dius kachamuskami karka ” nigpika , paika ainingami : “ Nigpika , ¿ imapatak mana paita uiarkangichi ? ” .
“ Runakunalla kachamuskami karka ” mana nisunchi . Tukuikunami Juanmanda iuianakú : “ Santu Ispirituwa rimagmi karka ” . ¡ Amalai nukanchita rumiwa piaspa wañuchintrakuna !
Chasa rimanakuspa , Jesusta ainirkakuna : — Mana iachanchichu , Juanta pi kachamuska kagta .
Chasa ainiura , Jesuska nirkakunata : — Chimandami nukapas mana willaikichita , pi kachamuwaska kagta , atun tukuspa kangapa .
Chasa nispaka , chipi kagkunata iuiai apingasina suma parlarka , kasa nispa : — Sug runa , achka ubas sacha malkikunasi paipa alpapi tarpurka . Nispaka , sug runakunata chi ubas sachakunata sakirka , almaspa , chaugpi chaugpi pallangapa . Chasa sakispaka , iapa unai karu alpama rirka .
Ña pallangapa chaiauraka , sug lutrinta chi almagkunapagma kacharka , paipa rasiunta chaskingapa . Chi runakunaka , kachai tukuskata makaspa , chusa maki kacharkakuna .
— Chiuramanda , ikuti sug lutrintasi kacharka . Chitapas makaspa , kamispa , chasallata chusa maki kacharkakuna .
Ña kimsamaka , ikuti sug lutrintapassi kacharka . Chitaka lisiachispa , kanchamasi llugsichirkakuna .
— Nigpi , chi duiñuka iuiarirkasi : “ ¿ Imatak rurasa ? Nukapa iapa kuiaska wambratami kachasa . Nukapa wambra kagmanda , mana imapas rurapuangakunachu ” .
— Nigpika chi almagkunaka , chi wambrata kawaspa , kikinpura rimarirkakuna , kasa nispa : “ Kai alpa duiñupa wambrami samuku . Paitaka wañuchisunchi . Chasaka , nukanchipallami kai alpa tukunga ” .
Chasa nispaka , paita chi alpamanda llugsichispa , wañuchirkakuna . Chasa parlaspaka , Jesús tapurka : — Nigpi chi alpa duiñuka ,
¿ manachu samuspa , chi runakunata tukuita wañuchigsamuntra ; nispaka , chi sachakunata ikuti sugkunata almangapa sakintra ? Chasa uiagkuna ainirkakuna : — Chasa mana pasarichu .
Chasa niura Jesuska , ñawima kawaspa , nirkakunata : — Nigpi , ñugpamanda librupi kasa willaraiaska , ¿ imatak niraiá ? Wasichigkuna wabutiska rumi , wasita charigmi tukugsamurka .
Maikan chi rumipi urmagkuna , piti pitimi tukungakuna . Chasallata , chi rumi awalla urmagpika , ñutumi tukungakuna .
Chi parluta uiaspaka , Moisés ima niskata iachachig taitakuna i iaia sasirdutikunapas nirkakuna : — Nukanchitami uiachiku — . Chimanda , chiuralla Jesusta apichingapa munanakurka . Chasa munanakuspapas , achka runakuna chipi kagmanda , manchai apirkakunata .
Nispaka , suma rimagkunasina kawari kaskakunata kacharkakuna , Jesusta chapangapa . Chi runakuna rirkakuna , pai rimakuskata uiaspa , imapipas pandarigpika , paita apichingapa ; apispaka , tukuikunata mandagpagma chaiachispa , paita justisiangapa .
Kachai tukuskakunaka , chaiagrispa , Jesusta sumaglla nirkakuna : — Iachachig taita , nukanchi iachanchimi , kam mana llullaspalla rimagta . Mana pitapas kawaspallami tukuikunata iwallla sutipa kaskata iachachingi , imasa Taita Dius munaskasina ruraspa kaugsangapakuna .
Chimandami kasa tapugsamunchi : ¿ allillachu ka , Romamanda iaia mandagta nukanchi impuistu kuangapa ? ¿ Pagasunchichu u mana ?
Jesuska iacharka , mana allilla iuiaiwa chasa tapunakugta . Nispaka nirkakunata :
— Impuistu kulki kuadiruta kawachiwaichi — . Kawachiuraka , tapurka — ¿ Pipa ñawitak kawariku ? ¿ Pimandatak willaska niraiá ? Chiura ainirkakuna : — Romamanda iaia mandagmanda .
Chasa ainiura , Jesuska nirkakunata : — Chasa kagpika , Romamanda iaia mandagpa kaskata paita kuaichi . Taita Diuspa kaskataka Taita Diusta kuaichi .
Chasa , tukuikunapa ñawipi , Jesús ainigmanda mana apichingapa pudirkakuna . Chi ainiskata uiaspaka , iapa ujnarispami upalla karkakuna .
Chiuramanda sug saduseo suti runakuna , Jesuspagma chaiagrirkakuna . Chi runakuna iachachidurmi kankuna , wañuskakuna mana mas kaugsaringapa kagta . Chaiagrispaka , Jesusta nirkakuna :
— Iachachig taita , Moiseska nukanchimanda kasasi willaspa sakirka . Sug kari kasaraspa , warmi manara wambrakuna iukagllapi wañugpika , sug waugkindisi iuká chi biudawa kasaranga ; chasaka , wañug waugkindipa kuinta wawakuna iukangapa .
— Nigpika , kanchis waugkindikunasi tiarka . Atun waugkindika , kasaraspa , warmi manara wawakuna iukagllapisi wañurka .
Chiwanka , kipamanda waugkindisi chi sapalla kidaska warmiwa kasarai iukarka . Chi waugkindipas , warmi manara wawakuna iukagllapisi wañurka .
Katimanda waugkinditapas chasallata pasarirka . Chasallatasi tukui kanchis waugkindikuna , warmi manara wawakuna iukagllapi wañurkakuna .
Katimakar , chi warmipas wañurka .
Nigpika , wañuskakuna kaugsariuraka , ¿ pipatak chi warmi kanga , chi kanchis waugkindikunawa kasadu kaspa ?
Jesuska ainirkakunata : — Kunaura kaugsagkuna , karikuna i warmikuna kasaranakumi .
Chasa kagpipas , maikan wañuska Diuspa ñawipi allilla kaspa , kaugsarispa , suma luarma chaiagrispa kagkunaka , kari ñi warmi mana kasarangapa kankunachu .
Paikuna , mana mas wañungapa kankunachu . Anjilkunasina kaspa , Diuspa wambrakunami tukuska kangapa kankuna , paikunata kaugsachii ruraskamanda .
— Kasapas . ¿ Imapatak kamkuna ningichi : “ Wañuskakuna mana mas kaugsaringapa kankunachu ” ? Moisespas , sacha rupakuskamanda rimaspa , chasallatami iachachirka , kasa nispa : “ Atun Taita Dius , Abrahampa , Isaakpa i Jakobpa Diusmi ka ” .
Chiwanka , Taita Dius mana kanchu wañuskakunapa . Kaugsagkunapami Taita Dius ka . Paipa ñawipika , tukuikunami kaugsa kankuna .
Chiura Moisés ima niskata sug iachachig taitakunaka , Jesusta nirkakuna : — Iachachig taita , iapa allillami rimarkangi .
Chiuramanda , Jesusta mancharispa , ñi maikan mana mas paita tapungapa munarkakuna .
Chiura , Jesuska nirkakunata : — Taita Dius agllaska Cristomanda , ¿ imapatak ninkuna , Davidpa wambrapa kati wambra kagta ?
¿ Manachu David kikin , Salmos suti librupi , Cristomanda kasa willarka ? Atun Taita Diusmi nukapa iaiata nirka : “ Nukapa alli ladu tiarii ,
nuka tukui kamta mana munagkunata apagrispa , kamba chaki sarudiru ukuma churankama ” .
Chasami David kikin , Cristomanda nirka : “ Nukapa iaia ” . Nigpika , ¿ imawantak Cristo , paipa wambrapa kati wambra kanga ?
Chasa nispaka , tukui chipi kagkuna uianakunkama , paita katiraiagkunataka nirka :
— Moisés ima niskata iachachig taitakunawa mana iapa sugllapi iuiaiwa kangichi . Paikuna munankunami , iapa suma kawari katangakuna churarispa puringapa . Kallipi paikunawa tupanakuskapi munankunami , iapa suma kuiaiwa kumurispa , “ Puangi , taita waugki ” ningapakunata . Tandaridiru wasikunapipas munankunami , atun taitakuna tiaridiru ñugpa ladu tiaringapa . Chasallata , maima kunbidagpi suma mikungapa kaiaura , ñugpa ladu tiaringapami munankuna .
Warmi sapalla kidaskakunata wasikunatami kichudur kankuna . Nispaka , kawachiringapagllami unai Taita Diusta rimanakudur kankuna . Chasa ruraskakunamandami sug luarpi sugkunamandapas mas llakiipi justisiai tukungapa kankuna .
Chiuramanda Jesús , iapa iukagkuna imasa kulki churadirukunapi churanakuskata kawakurka .
Chipi chaiagrispa , sug warmi mana iukag sapalla kidaskaka , iskai uchulla kulkillami churarka .
Chasa kawaspaka , Jesuska nirka : — Nukami kasa niikichita : chi warmi mana iukag sapalla kidaska , tukuikunamanda mas achka churagmi niraiá .
Sugkunaka , paikunapa puchuskatami churarkakuna . Ikuti chi warmika , mana iukaspapas , pai mikungapa charikuskatami tukuita kararka .
Sug runakuna , Diuspa atun wasimanda rimaspa , ninakurka : — Iapa atun kantiaska rumikunawa i Taita Diusta karaskakunawa saiachiska , ña iapa sumami kawariku . Chasa uiaspa , Jesuska nirka :
— Tukui ima kamkuna kawanakuska puchukaringapa punchakunami chaiamungapa ka . Chi tukui piachiska rumikuna , ñi sug mana sakingapa kankunachu . Tukuitami urmachispa puchukangapa kankuna .
Chiura , paita tapurkakuna : — Iachachig taita , ¿ imauratak chasa pasaringa ? Ña chasa pasaringapa kagta , ¿ imawatak kawachinga ?
Chiura , Jesuska ainirka : — ¡ Ujalallapas maikan , kamkunata llullachispa pandachichukuna ! Achkakunami , nukasina tukuspa , samungapa kankuna , kasa nispa : “ Nukami Taita Dius agllaska Cristo kani ” . Kasapasmi ningakuna : “ Ñami chi puncha chaiamuku ” . Chasa nigpikunapas , mana paikunata katingichi .
Tukuimami mana llakispalla wañuchinakugta , ñi pita mana uiaspalla piñachirinakugta iacharingapa ka ; kamkuna mana mancharinakungichi . Chasami ñugpa pasaringapa ka . Nigpipas , kai alpa puchukarii puncha manara chaiamuska niraianchu .
Chasa nispaka , kasapasmi nirkakunata : — Sug mandag alpanigmandakunawa sugnigmandakunawa wañuchinakuimi tiangapa ka .
Alpa kuiurispa chapurispami ringapa ka . Sugnigmanda sugnigmanda iapa iarkai i purig unguikunapasmi tiangapa ka . Awapipas iapa manchangasina mana imaurapas kawaskasinami kawaringapa ka .
— Tukui chikuna manara pasarigpimi , kamkunata apispa , mana allilla rurangapa kankuna . Tandaridiru wasikunama kamkunata chaiachispa , karsilpimi wichkangapa kankuna . Kamkuna nukawa kagmanda , atun mandagkunapagmami purichingapa kankuna , justisiai rurai tukungapa .
Chiura , paikunata nukamandami willankangichi .
Mana iuianakungichi imasa ainingata .
Nukami suma iachaiwa kamkunata iuiachisakichita imasa ainingata . Chi kamkuna iachaskata , ñi maikan kamkunata piñagkuna mana pudingakunachu imapas ainingapa . Upallami kangakuna .
— Chi punchakuna , kamkunapa atunkuna , waugkindikuna , kampurakuna i iacharidupurapasmi kamkunata apichingakuna , justisiai tukungapa . Kamkunata , achkakunatami wañuchingapa apichingakuna .
Tukuikunami kamkunawa rabiaringakuna , kamkuna nukawa kagmanda .
Chasa rabiarigpikunapas , kamkunapa umamanda ñi sug agcha mana chingachigsinami kankangichi .
Nukamanda iuiaillawa apanakungichi . Chasaka , kamkunapa almata kispichinkangichimi .
— Jerusalén puibluta achka suldadukuna muiuchinakugta kawaspaka , iuianakungichi , chi puiblu ña puchukaringapa kagta .
Chasa kawaspaka , Judea alpapi kaugsanakug , sachukuma mitikuchukuna . Jerusalenpi kagkuna , chimanda mitikuspa , llugsichukuna . Chagrapi kagkunapas , mana Jerusalenma samuchukuna .
Chi punchakuna , iapa llakiimi tukungapa ka . Tukui imasa ñugpamanda librupi niraiaskasinami pasaringapa ka .
— ¡ Ai , maikan warmijimkuna , chi punchakuna wigsawa ungug u uchulla markaska kagkuna ! Kai alpapi iapa achka llakiikunami tiangapa ka . Kai Israelmanda runakunawa , Taita Diuspa rabiami chaiamungapa ka , tukui llakiikuna tiangapa .
Chiura , sugkunata ispadawami wañuchingapa kankunata . Sugkunataka wataspa , sug alpakunamami apangapa kankunata . Jerusalentaka , mana Israelmanda runakunami mandangapa kankuna , imaura Taita Dius paikuna chipi kangapa niraiaska puncha chaiankama .
— Indi , killa , istrillakunapas , mana imaurapas kawaskasinami kawaringapa ka . Kai alpapipas lamar iakukuna iapa sinchi uiariuraka , tukui kaugsagkuna , iapa mancharispa , tuntiadusina mana iacharingapa ka ima ruranga .
Kai alpapi imasa pasarikugta iuiarispa , dimanchaimi wañuskasina builtanakungapa ka . Kai alpamanda awa ladu tiaskakunapasmi kuiuchii tukungapa kankuna .
— Chiura , kai Runa Tukuskatami kawawangapa kankuna . Nukapa tukui iapa suma iachaiwa puiupimi samungapa kani .
— Chasa pasarii kallariuraka , kuntintulla alli iuiachiiwa kangichi . Kamkunata kispichii puncha ñami chaiamunga .
Chasa nispaka , paikunata iuiai apingasina suma parlarka , kasa nispa : — Igus u maikan sachata kawaspa , iachaikuichi .
Pangakuna ña susuriura , kamkuna kawaspa , ningichimi : “ Ñami alli punchakuna chaiamuku ” .
Chasallata kamkuna , tukui chasa pasarinakuskata kawaspaka , ñami iachankangichi , Diuspa suma mandai puncha ña chaiamukugta .
— Kasami nuka niikichita : manara tukui kunaura kaugsagkuna wañugpimi tukui chasa pasaringapa ka .
Sug luar i kai alpa luar puchukarigpipas , nuka ima niskaka mana ialingapa kanchu .
— Sumaglla iuianakungichi . ¡ Ujalallapas jiru iuiaikunallawa , machaiwa i kai alpamanda imakunapas munaillawa kantrangichi ! Chasa kaugsanakugpika , chi puncha chaiamungami , kamkuna mana iuianakuura .
Imasami tuglla urmá : chasallatami chi puncha , kai alpapi tukui kaugsanakugpagma chaiamungapa ka .
Chimanda , imaurapas iuiaipilla kangichi . Taita Diusta iuiarispa mañanakungichi , tukui chasa pasaringapa punchakuna chaiamuura , kamkuna kispiriska kangapa ; chasallata , kai Runa Tukuskapa ñugpa ladu mana manchaspalla saiarigringapa .
Jesús , chi punchakuna Diuspa atun wasi ukupi chisiagta iachachikurka . Tutakunaka , Olivos suti lumapi pakarikugrirka .
Tutatakunaka , achka runakuna Diuspa atun wasima chaianakugrirka , paita uiangapa .
Tanda mana libadurawa mikudiru paskua suti atun puncha ña chaiakuura ,
iaia sasirdutikuna i Moisés ima niskata iachachig taitakunaka , Jerusalenpi achka runakuna kaskata manchanakuspa , paipura rimarinakurka , imasa Jesusta pakalla wañuchingapa .
Chiura , chunga iskai Jesús agllaskakunamanda Judas Iskariote suti runapa sungupimi iaia kuku iaikurka .
Chi runaka , iaia sasirdutikuna i Diuspa atun wasita kawagkunapagma rispa , rimanakurka imasa Jesusta apichingapa .
Paikuna , chasa uiaspaka , sumaglla kuntintarispa , nirkakuna : — Kulkimi kamta karasunchi .
Chiuramanda Judas , “ Ari ” nispa , maskai kallarirka imasa Jesusta apichingapa , mana achka runakuna kawanakuura .
Tanda mana libadurawa mikudiru atun puncha chaiarka ; chiurallatata paskua ubija wañuchispa mikungapa .
Nigpi Jesuska , Pedro i Juanta kacharka , kasa nispa : — Allichigriichi , paskua punchapa mikui nukanchi mikungapa .
Chiura tapurkakuna : — ¿ Maipitak munangi , nukanchi allichigringapa ?
Chiura , Jesuska ainirka : — Kamkuna puiblupi chaiagriuraka , sug runa iaku wabkanawami tupanga . Paita katichingichi , sug wasima iaikunkama .
Chi wasiiugta nigringichi : “ Nukanchita iachachig taitami kachamú , kamta tapungapa : ‘ ¿ Maikan uku ladutak nukapa katiraiagkunawa paskua mikungapa kani ? ’ . ”
Chiura chi runaka , awapi sug atun uku tukui ima ministiskakunawa tim allichiskatami kawachingapa ka . Nukanchi mikungapa , chipi allichingichi .
Chi kachai tukuskakuna chaiagriuraka , tukui imasa Jesús niskasina allilla tukugsamurka . Chipimi allichirkakuna , paskua mikungapa .
Ña mikui kallaringapa chaiauraka , Jesús , pai agllaska runakunawanta tiarigrirka . Tukui mikuspa tianakuura ,
Jesuska nirkakunata : — Iapami munakurkani , kamkunawa kai paskua mikungapa , nuka manara wañuchii tukugpi .
Kasami niikichita : kai mikui mana mas mikungapa kanichu , imaura Diuspa suma mandai puncha chaiankama .
Chasa nispaka , sug binu kupata makipi charirispa , “ Pai Siñur ” Taita Diusta nispa , paikunata nirka : — Chaririichi . Rasiunarispa , upiaichi .
Kasami niikichita : kunauramanda , ubas iaku mana mas upiangapa kanichu , imaura Diuspa suma mandai puncha chaiankama .
Nispaka , tandata makipi charirispa , “ Pai Siñur ” Taita Diusta nirka . Tandata pitichispa , paikunata kuaspa , kasami nirka : — Kai , nukapa kuirpumi ka , kamkunamanda karaska kangapa . Nukamanda iuiarispa , chasallata tandata pitichispa rurangichi .
Ña mikuskauramandaka , sug binu kupata chasallata charirispa , kasami nirka : — Kai binu kupa , nukapa iawarmi ka , Taita Diuswa i runakunawa ikuti pasinsiachirispa sumaglla tukungapa . Kamkunamandami chi iawar llugsispa icharingapa ka .
— Uiamuichi . Sug nukawa sugllapi kai misapi tiakugmi apichiwangapa ka .
Imasami ñugpamandata willaraiá : chasallatami kai Runa Tukuskata pasariwangapa ka . Chasa kagpipas , ¡ ai , chi runa apichiwag !
Chiura Jesuspa agllaska runakuna , kikinpura tapurinakurka : — ¿ Maikansik nukanchipura Jesusta apichingapa ka ?
Nispaka , kikinpura sinchi rimarinakurka , kasa iuiarispa : “ Nukanchimandaka , ¿ pisik mas atun taitasina tukuska niraianchi ? ” .
Jesuska nirkakunata : — Kai alpapi atun mandagkuna , mandanakuskapi kaugsagkunata ñi ima mana llakispallami mandankuna . Chi mandagkunapas sutichirinkunami : “ Allilla ruragkuna ” .
Kam kikinpuraka , chasa rurag runaka mana kangichi . Kamkunamanda mas atuniaska kag , mas uchullasina tukuchu . Chasallata , kamkunata mas atun taita kag , sugkunapa lutrinsina tukuchu .
¿ Maikantak mas atun taita ka : mikungapa tiakug u paita mikui ialichig ? Mikungapa tiakugmi ka . Chasa kagpipas , nukami kamkunata mikui ialichigsina kani .
— Kamkuna , nukawami karkangichi , nuka ima llakiikuna iukagpipas .
Chimandami kamkunata tiarispa mandangapa kuaikichita ; imasami nukapa Taita mandangapa kuawarka : chasa .
Nispaka , maipi nuka mandakuskapi , kamkunapas nukawami mikunkangichi i upiankangichi . Mandadirukunapimi tiarinkangichi ; chasaka , ñugpamanda achala taita Israelpa chunga iskai wambrakunapa wambrakunata kawaspa , justisiangapa .
Kasapasmi nirka : — Simón , Simón , uiamui . Iaia kukuka maskakumi , trigalta chabsichigsina , kamkunata wagllichingapa .
Nukaka , kammanda Taita Diusta mañarkanimi , kam mana nukamanda suma iuiaita sakingapa . Kam , Taita Diuswa ikuti tigraspaka , kai waugkindikunata allilla iuiachispa kangi .
Chiura , Simón ainirka : — Taita waugki , kamta karsilpi wichkaspa , wañuchingapa apagpikunapas , nuka kamwami rintrani .
Chasa niura , Jesuska Pedrota nirka : — Kasami niiki : kai tuta , gallu manara kantagpimi kamka kimsa biaji nukamanda ningapa kangi : “ Paita mana rigsinichu ” .
Chasa nispaka , paikunata tapurka : — Nuka kamkunata kacharkaikichita mana jigrawa , ñi kulki wakachidiruwa ñi ima chakipi churaridiruwa ; chiura , ¿ imatak pisi karkangichi ? Paikuna ainirkakuna : — Ñi imapas manima .
Chiura , Jesuska nirka : — Kunauraka , maikanpas jigra u kulki wakachidiru iukag , apaichi . Maikan mana ispada iukagpika , kikinpa katangata katuspa , sug ispada randichu .
Kasami niikichita : ñugpamanda librupi imasa niraiaskasinami nukata pasariwangapa ka . Chipika , kasami willaraiá : “ Paipas , jiru ruragkunawa sugllapimi kawarirka ” . Tukui imasa nukamanda willaraiaskasinami tukugsamungapa ka .
Chiura nirkakuna : — Taita waugki , iskai ispadakuna kaipimi tia . Chiura , Jesuska ainirka : — Chilla .
Chasa nispaka , Olivos lumama rirka ; imasami tukui tutakuna ridur karka : chasa . Paita katiraiagkunapas katichirkakuna .
Ña chima chaiagrispa , Jesuska nirkakunata : — Taita Diusta mañanakuichi , tukui mana allilla ruraikuna kamkunata mana chaiachu .
Chasa nispaka , paikunapagmanda sug rumi sitaska urmagriskasina karuajma rispa , chipi kungurispa , Taita Diusta mañai kallarirka , kasa nispa :
— Taitiku , kam munaspaka , kai iapa llakiita anchuchiwai . Nuka chasa munakugpipas , nuka imasa munaskasina mana tukuchu . Kam imasa munaskasina rurai .
[ Chiura suma luarmanda sug anjil , kawarigsamuspa , mas animuchirka .
Iapa llakikuspa , Jesuska paipa Taita Diusta masmi mañakurka . Alpama sutuchigtami iawarsina jumbikurka . ]
Taita Diusta mañai puchukaspaka , atarispa , katiraiagkunapagma kutirka . Llakiiwa puñunakuskata tarigrispa ,
nirka : — ¿ Imapatak puñurirkangichi ? Atarispa , Taita Diusta mañanakuichi , tukui mana allilla ruraikuna kamkunata mana chaiachu .
Jesús chasa rimakugllapi , achka runakuna chima chaiagrirkakuna . Chi runakunata , chunga iskai Jesús agllaskakunamanda Judas suti runami ñugparaiarka . Jesusta muchangapa iuiaiwa paipagma kaillaiarka .
Jesuska , Judasta nirka : — ¿ Kai Runa Tukuskata muchaspallachu apichiwankangi ?
Ima pasaringapa kaskata kawaspaka , Jesuswa kagkuna paita tapurkakuna : — Taita waugki , ¿ ispadakunawachu micharisunchi ? — .
Chasa tapuspa , sug Jesuswa kagpuraka , ispada surkuspa , iaia sasirdutipa lutrinta piaspa , alli ladu rinrita ialigta kuchurka .
Jesuska nirka : — Chilla . Ianga kawaichi — . Chasa nispaka , chi runapa rinrita tuparispa , aliachirka .
Iaia sasirdutikuna , Diuspa atun wasita kawagkuna i sug taitakunapas riska karkakuna , Jesusta apichingapa . Chi runakunataka , Jesús tapurka : — ¿ Imapatak nukata , sisaitasina ispada i garuti kaspikunawa apiwangapa samunakungichi ?
Tukui punchakunami Diuspa atun wasi ukupi nuka kamkunawa karkani . Chipika , ¿ imapatak mana makiwa apiwarkangichi ? Nigpika , kunaurami kamkuna iana tutapi mandag iaia kukuwa kangichi .
Jesusta apispaka , chi runakuna iaia sasirdutipa wasima chaiachigrirkakuna . Pedroka , karu karullapi katichikurka .
Chi wasi kancha chaugpipi nina sindichispa , muiugta tiarirkakuna . Pedropas , paikunawa tiarirka .
Chiura sug kawag warmika , Pedro chasa tiakuskata nina sindi punchaiachiskawa kawaspa , ikuti allilla kawaspa , nirka : — Kai runapas , chi Jesuswami karka .
Pedroka , chasa uiaspa , nirka : — Pani , mana paita rigsinichu .
Sug manancha unaillapika , sug runapas , paita kawaspa , nirka : — Kampasmi chi runapura kangi . Pedroka , ikuti chasa uiaspaka , ainirka : — Waugki , nuka manima paiwa kanichu .
Ikuti sug urasina kauraka , sug runapas mas sinchi rimaiwa nirka : — Kai runapas , sutipami chi Jesuswa karka . Galilea alpamandami ka .
Chiura , Pedroka nirka : — Waugki , manima iachanichu , kam imamanda chasa rimawakugta . Pedro chara rimakugllapi , gallu kantarka .
Chiura Iaia Jesuska , tigrarispa , Pedrota kawarka . Chiura iuiarigsamurka , imasa Jesús kikin Pedrota nigta : “ Kai tuta , gallu manara kantagpimi kamka kimsa biaji nukamanda ningapa kangi : ‘ Paita mana rigsinichu ’ . ”
Chasa iuiarigsamuspaka , kanchama llugsispa , dillakii wakai kallarirka .
Jesusta kawag runakunaka , paita unz̈aspa , piaspa charinakurka .
Paipa ñawita kilpaspa , piaspaka , ninakurka : — Willamui : ¿ pitak kamta piarka ? — .
Paikuna imasa munaskasina Jesusta kaminakurka .
Pakariska kauraka , iaia sasirdutikuna , Moisés ima niskata iachachig taitakuna i sug taitakunapas tandarirkakuna . Paikuna tandariska kaskamami Jesusta chaiachigrirkakuna . Chipi chaiachigriuraka , paita nirkakuna :
— Kam , Taita Dius agllaska Cristo kaspaka , nukanchita willai . Chiura , Jesuska ainirka : — Nuka “ Ari ” nigpika , kamkuna mana uiawankangichichu .
Nuka ima tapugpipas , mana ainiwankangichichu .
Chasa kagpipas , kunauramandata kai Runa Tukuska , tukui manduiug Taita Diuspa alli ladumi tiarigringapa ka .
Chiura , tukuikuna tapurkakuna : — Nigpika kam , ¿ Taita Diuspa wambrachu kangi ? Chiura , Jesuska ainirka : — Sutipami kamkuna chasa nukamanda nirkangichi .
Chasa ainiura , nirkakuna : — Chiwanka , ¿ imapatak chara paimanda willagkunata ministisunchi ? Nukanchi kikinmi uiarkanchi , pai kikin Taita Diussina tukuspa willarigta .
Nispaka tukui chipi kagkuna , atarispa , Pilatos suti mandagpagma Jesusta chaiachigrirkakuna .
Chipika , Jesusmanda willai kallarirkakuna : — Kai runa , nukanchi Israelmandakunata sug rigcha sug rigcha iuiachispa purikuskatami uiarkanchi . Nikurkami : “ Romamanda iaia mandagta mana impuistu kulki kuangichi ” . Kasapasmi nikurka : “ Cristo , atun mandagmi kani ” .
Chasa uiaspa Pilatoska , Jesusta tapuchirka : — Kam , ¿ judiukunapa atun mandagchu kangi ? Chiura , Jesús ainirka : — Sutipami kam chasa nirkangi .
Chiura Pilatoska , iaia sasirdutikunata i tukui chipi kagkunata nirka : — Kai runata mana tarinichu ñi ima pandariska kagta .
Chipi kagkunaka , mas sinchi rimaiwa nirkakuna : — Tukui Judea alpapi , Galileamandata kai puiblukama , runakunata iachachispa , sug rigcha sug rigcha iuiachispami purikurka .
Chasa uiaspaka , Pilatoska tapurka : — Kai runa , ¿ Galileamandachu ka ? — .
“ Ari ” ainiura , Herodes Galileapi mandag Jerusalenpi kagmanda iachaspaka , Jesusta paipagma kacharka .
Jesusta kawaspaka , Herodeska iapa kuntintarirka . Ña unaimandata paimanda uiaspa , munakurka , ñi imaurapas mana kawaskasina ruragta kawapungapa .
Nispaka , Jesusta imakunapas achkami tapuchikurka . Nigpika Jesuska , ñi ima mana ainirka .
Iaia sasirdutikuna i Moisés ima niskata iachachig taitakunapas , chipi kaspa , Jesusmanda iapa sug rigcha sug rigcha willanakurka .
Jesús mana ainigmanda , Herodeska , suldadukunawa paita asispa , sutipa mandagsina kawaringapa , iapa suma katanga katachirkakuna . Nispaka , Pilatospagma paita ikuti kacharka .
Chi punchamanda , Pilatoswa Herodeswa ikuti allilla tukurkakuna . Ñugpata paipura piñachiriskami karkakuna .
Pilatoska , iaia sasirdutikunata , judíu taitakunata i tukui chipi kagkunatapas tandachispa ,
nirka : — Kai runata pusamuspaka , niwarkangichimi : “ Kaika , tukuikunatami sug rigcha sug rigcha iuiachispa purikurka ” . Nukaka , kamkunapa ñawipi paita ña tapuchispa , imasa paimanda willawaskasina ñi ima pandariipas mana taripunichu .
Herodespas , mana imapas tarirkachu . Nispami nukanchipagma ikuti kachamurka . Nigpika , ñi imapas mana pandariska kagmanda , ¿ imamandatak wañuchingapa chaiá ?
Asutichispaka , kacharingapami kani . [
Wata watapi atun puncha chaiaura , Pilatos iacharka , sug karsilpi kaskata kacharinga . ]
Pilatos Jesusta kacharingapa niuraka , tukui chipi kagkuna sugllasina kaparii kallarirkakuna , nispa : — Jesusta manima . Barrabastaka kacharii .
Chi Barrabás , chi puiblupi mandagkunapa kuntra atarichispa , wañuchidur kagmandami karsilpi wichkaraiarka .
Pilatoska , Jesusta kacharingapa munakuspa , ikuti rimarkakunata .
Paikunaka kaparirkakuna , nispa : — Kruspi churai . Kruspi churaspa wañuchii .
Pilatoska , ña kimsama ikuti nirka : — ¿ Imapitak kawarí , mana allilla ruraska kagta ? Ñi ima pandariipas mana tarinichu . ¿ Imamandatak paita wañuchingapa chaiá ? Asutichispaka , kacharingapami kani .
Chiura , mas sinchi kaparispa , tukuikuna mañarkakuna , Jesusta kruspi churai tukungapa . Chasa kaparinakuskamanda , paikuna imasa munanakuskasina tukurka .
Pilatospas iuiarigsamurka , paikuna mañanakuskata : “ Ari ” ningapa .
Chi mandagkunawa kuntra atarichispa wañuchidurta karsilpi wichkaraiaskata kacharirka , imasa mañanakuskasina . Jesustakar kacharka , imasa paikuna munanakuskasina wañuchii tukungapa .
Ña Jesusta llugsichinakuskapika , Sirene puiblumanda Simón suti runata apirkakuna . Chi runa , chagramandami chaiamukurka . Paitaka Jesús markaspa apakuska krusta markachirkakuna ; chasaka , Jesusta katichingapa .
Achka runakuna , Jesusta katichinakurka . Achka warmikunapas , katichinakuspa , paimanda llakiiwa kaparispa wakanakurka .
Jesuska , chi warmikunapagma tigrarispa , nirka : — Kam Jerusalenmanda warmikuna , nukamanda mana wakanakuichi . Kam kikinkunamanda i kamkunapa wambrakunamandakar wakangichi .
Sug punchakuna chaiamuuraka , ningakunami : “ Mana wambra iukagkuna , imaurapas mana wigsawa ungurigkuna i mana chuchuchigkuna , kuntintulla alli iuiaiwami kankuna ” .
Chiura , lumakunata ningakunami : “ Nukanchipagma urmagsamuichi ” . “ Awa lumakuna , nukanchita kilpagsamuichi ” .
Chawa kaspita kasa ruragpikunaka , chakiska kaskataka , ¿ imasasik rurangakuna ?
Iskai mana allilla ruragkunatapasmi apanakurka , Jesuswa sugllapi wañuchingapa .
Uma Tullu suti pambama chaiagrispaka , Jesusta kruspi klabarkakuna . Chi iskandi mana allilla ruragkunatapas kruspi klabaspa saiachirkakuna : sugtaka Jesuspa alli ladu , sugtaka paipa lluki ladu . [
Jesuska nirka : — Taitiku , paikunata pasinsiai . Mana iachankunachu ima ruranakugta . ] Jesuspa katangakunataka , suldadukuna suirtipi pugllarkakuna , iachangapa : imasami chaiá , paipura sug sug apangapa .
Tukui chipi kagkuna kawanakurka . Judíu taitakunaka , Jesusta iapa unz̈aspa , ninakurka : — Kam , sugkunata kispichigsamurkangisi . Kunaura , kam kikin kispichirii , Taita Dius agllaska Cristo kaspaka .
Suldadukunapas , unz̈aspa , paipagma kaillaiaspa , winja binu chupachispa ,
ninakurka : — Judiukunapa atun mandag kaspaka , kam kikinlla kispichirii .
Kruspi , Jesuspa uma awa ladu , sug willaraiaskami churarkakuna . Chipi , kasami niraiarka : “ Kaimi ka judiukunapa atun mandag ” .
Chi iskandi mana allilla ruragpuramanda klabaraiaskapas , sugka , Jesusta kamispa , nikurka : — Kam , ¿ manachu Cristo kangi ? Chasa kaspaka , ¿ imapatak mana kispichiringi , kam kikin i nukanchitapas ?
Ikuti sugka , kamikuskata piñarka , kasa nispa : — Kam , ¿ imapatak mana Taita Diusta manchangi , kai runa pasakuskasinallatata pasakuspapas ?
Nukanchitakar sutipami chaiakurka , kasa pasangapa , pandariskakunamanda . Ikuti kai runaka , ñi imapi mana pandariska kanchu .
Nispaka , Jesusta nirka : — Kam atun mandag tukuspaka , nukamanda iuiariwangi .
Chasa niura , Jesuska ainirka : — Kasami nuka niiki : kunauramandatami nukawa kagringapa kangi , paraíso suti suma luarpi .
Ña chaugpunchasina tukuuramanda chaugpi chisikama , tukui alpa lim tutaiagsamurka .
Indipas , lim amsaiarka . Diuspa atun wasi ukupipas atun linsu arkaraiaska , chaugpi chaugpimi llikirigsamurka .
Chiura Jesuska , sinchi kaparirka , kasa nispa : — Taitiku , nukapa ispiritutami kamta mingaiki — . Chasa nispaka , wañurka .
Imasa pasariskata kawaspaka , kapitanka , Taita Diusta iapa suma atun kagta nispa , nirka : — Kai runa , sutipami ñi imapi mana pandarig karka .
Chima kawangapa riskakunaka , tukui ima pasariskata kawaspaka , llakiiwa pichupi makiwa piarispa , paikunapagma kutirkakuna .
Jesusta tukui rigsigkuna i Galilea alpanigmanda paita katiraiaska warmikunaka , karumandalla tukui ima pasarikuskata kawanakurka .
Judíu taitapuramanda tiarka sug runa José suti , suma rurag i allilla iuiaiwa kag .
Chi Jesuspa kuntra iuiarispa ruraska taitakunawa , paika chasa mana munaska karka . Judea alpa i Arimatea suti puiblumanda karka . Diuspa suma mandai chaiamungapa punchata suiakurka .
Paika , Pilatospagpi iaikugrispa , Jesuspa kuirputa mañarka .
“ Ari ” niuraka , Jesusta krusmanda uraikuchigrispa , suma linsuwa maituspa , murtajarka . Sug rumi piñapi atun utkuchiskapi , ñi pita manara pambaska kaskapimi utkalla churagrirkakuna .
Ña warda puncha chaiakugmanda , chi chisika chaiarka , tukui sumaglla allichirinakungapa .
Galileamanda Jesusta katig warmikunaka , Joseta katichispa , kawarkakuna , maipi i imasa kuirputa churaspa sakigtakuna .
Chimanda kutispaka , suma asnari ugsakuna i chasallata suma asna iaku allichirkakuna . Kaiandika , warda puncha kagmanda , imasa niraiaskasina samarirkakuna .
Simana kallarii puncha u duminguka iapa tutata , chi warmikunaka , chi suma asnari allichiskata apaspa , Jesús pambaraiaskama rirkakuna .
Chaiagrispaka , chi atun utkuchiska pungupi kilparaiaska rumita tim anchuchiska kaskata tarigrirkakuna .
Iaikuspaka , Iaia Jesuspa kuirputa manima tarirkakuna .
Mana tiagmanda ujnarispa kawanakuuraka , iskai runa , iapa iura puncha katanga churariskakunami kawarigsamurkakunata .
Chi warmikuna , iapa mancharispa , ñallapas alpakama kumurispa kawanakurka . Chiura , chi runakunaka nirkakunata : — ¿ Imapatak kaugsariskata maskanakungichi wañuskakuna pambadirupi ?
Kaipi mana kanchu . Kaugsarirkami . Iuiariichi ima kamkunata rimaskata , Galilea alpapi kaura .
Kasami nirka : “ Kai Runa Tukuskataka mana allilla ruragkuna apispa , kruspi churaspami wañuchiwangapa kankuna . Kimsa punchapika ikutimi kaugsaringapa kani ” .
Chiura chi warmikunaka , Jesús chasa niskata iuiarirkakuna .
Chi pambadirumanda kutispaka , chunga sug Jesús agllaskakunata i tukui paita katiraiagkunatapas tukui imasa kawaskasina willagrirkakuna .
Jesús agllaskakunata chasa willagkuna karkakunami María Magdalena , Juana , Santiagopa mamandi María i sug warmikunapas .
Paikuna chasa willanakugpipas , chi runakunataka uiarirka mana iuiaillapi rimanakugsina . Chimanda mana munarkakuna , chasa kagta uiangapa .
Pedroka , atarispa , chi pambaraiaskama kalparka , kawangapa . Chaiagrispaka , kumurispa kawarka . Chiura , linsukunalla chipi tiarka . Chasa kawaspaka , ima pasarikugta iapa ujnarispa kutirka .
Chi punchallatata , iskai Jesusta katiraiagkuna Emaús suti puibluma ñambipi rinakurka . ( Chimanda Jerusalenma chunga sug kilumitrusinami tia . )
Rinakuskapika , tukui ima pasariskamanda rimanakurka .
Paikuna rimaspa rinakuskapi , Jesús kikin , kaillaiaspa , paikunawa sugllapi rii kallarirka .
Chasa sugllapi rinakuspapas , paikuna mana rigsingapa pudirkakuna .
Jesuska tapurkakunata : — ¿ Imamandatak rimaspa rinakungichi ? Chiura , llakiiwa irkiaspa , saiarirkakuna .
Sugllapi rigpura , Kleofas sutika , ainirka : — ¿ Imawantak kam mana iachangi , kai punchakuna Jerusalenpi ima pasarigta ? Kamllachar , mainigmanda samuska kaspa , ñi ima mana iachangi .
— ¿ Imatak pasarirka ? — Jesús tapurka . Chiura ainirkakuna : — Nazaret puiblumanda Jesús ima pasagta . Pai runa , Santu Ispirituwa rimag kaspa , Taita Diuspa i runakunapa ñawipi mana imaurapas kawaskasina ruraspa , tukuipi allilla iachachispami karka .
Paitaka , iaia sasirdutikuna i nukanchipa taitakuna apichirkakuna , kruspi churaspa wañuchingapa .
Nukanchikar iuianakurkanchimi : “ Paimi Israelmanda runakunata kispichinga ” . — Kasapas . Kunaura , kimsa punchami ña chasa pasariska ka .
Nukanchipura sug warmikuna , nukanchita ujnachirkakunami . Paikuna , kai tutata pambaraiaskama rispa ,
kuirputa manimasi tarigrirkakuna . Chimanda kutimuspa , ninakurkami : “ Anjilkuna , muskui ukupisina kawarispa , nirkakunasi : ‘ Paika , kaugsami ka ’ . ”
Chiura nukanchiwa sug kagkunapas , pambaraiaskama rispa , imasa warmikuna niskasina tarigrirkakuna . Jesuska , manimasi kawarirka .
Chiura , Jesuska nirka : — Ai , kam runakuna , ¿ manarachar iuiai iukangichi ? Santu Ispirituwa rimagkuna tukui ima ñugpata willaraiaskata , ¿ imawantak kamkuna , iapa allimanda iuiaringichi ?
¿ Manachu Cristota chaiarka , chasa pasangapa ; chiwanka pai suma atuniachiska , Taita Dius kaskapi iaikugringapa ?
Chasa nispaka , Moisés i Santu Ispirituwa tukui rimagkuna imasa willaraiaskamanda iuiachingapa kallarirka ; chasaka , tukui ima ñugpamanda librupi paimanda willaraiaskata ima niraiagta paikuna iachangapa .
Paikuna rinakuska puibluma ña chaianakugriuraka , Jesús mas karuma ialikugsina rii kallarirka .
Chiura nirkakuna : — Mana rikui . Nukanchiwa samarii . Ñami chisi ka . Kamta tutaiangapami ka .
Chasa niura , Jesuska paikunapagpi iaikurka , samaringapa . Nispa , ña paikunawa mikungapa tiakuspaka , tanda charirispa , “ Pai Siñur ” Taita Diusta nirka . Tandata pitichispa , paikunata kararka .
Chasa ruraurami ñawi paskarigsina tukurkakunata . Chasaka , Jesusta rigsirkakuna . Chiuralla , paikunapa ñawipi mana mas kawarirka .
Chiura , paipura ninakurka : — Ñambi samunakuskapika nukanchiwa rimanakuspa , ñugpamanda librupi willaraiaska imasa niraiagta willakuura , ¿ manachu nukanchita iapa alli iuiachirigsamurka ?
Chasa ningallawaka , atarispa , Jerusalenma kutirkakuna . Jesús kikin chunga sug agllaskakunapagma chaiagrirkakuna . Chipika , sugkunapas sugllapi kaskatami tarigrirkakuna .
Chipi kagkunaka , paikunata nirkakuna : — Iaia Jesús , sutipami kaugsariska ka . Simontami kawarirka .
Chiura , paikunapas willarkakuna imasa ñambi rinakuskapi pasarigta . Imasa Jesús tandata pitichiura rigsigtakunapas willarkakuna .
Chasa rimanakugllapi , Jesuska , paikunapa chaugpipi saiarigsamuspa , “ ¿ Allillachu kapuangichi ? ” nirkakunata .
Chiura , iapa mancharispa , ujnarispami iuianakurka : “ Sug wairatachar kawanakunchi ” .
Chiura , Jesuska nirka : — ¿ Imapatak mancharingichi ? ¿ Imapatak kamkunapa sungupi chasa iuianakungichi ?
Nukapa maki i chakikunata kawaichi . Nuka kikinllatatami kani . Llamkawaspa , kawawaichi . Waira , aicha ñi tullu mana iukankunachu . Ikuti nukaka , imasa kamkuna kawawanakugsinami aicha i tullu iukani — .
Chasa nispaka , maki i chakita kawachirkakunata .
Chasa kawaspa paikuna , iapa ujnarispa , dikuntintu manara pai kikin kaskata iuiarinakugmandaka , tapurkakunata : — ¿ Imatak mikungapa tiapungichita ?
Chiura , sug piti chalwa kusaska kararkakuna .
Chita chaskispaka , paikuna kawanakugllapi mikurka .
Mikuspaka , nirkakunata : — Nuka , ñugpa kamkunawa kaspa , kasami nirkaikichita : Moisés imasa rurangapa niskasina , Santu Ispirituwa rimaraiaskasina i Salmos librupi tukui imasa nukamanda willaraiaskasinami iukarka pasaringa .
Chasa nispaka , paikunapa umapi iuiaikunata punchaiachigsina iuiachirka ; chasaka , ñugpamanda librupi willaraiaska ima niraiaskata iachangapa .
Kasapasmi nirkakunata : — Kasami chi librupi willaraiá : Taita Dius agllaska Cristo , iapa nanai i llakii iukaspami wañungapa ka . Nispaka , kimsa punchapi ikutimi kaugsaringapa willaraiá .
Paimanda , Jerusalenpi kallarispa , tukui alpakunapi willagringapami niraiá . Maikan pandariikunata sakispa Taita Diuswa tukugsamuskakunataka , pandariikuna pasinsiai tukungapami willaraiá .
— Kamkunaka , tukui ima pasariskata kawaspa , nukamanda willagkunami kankangichi .
Nigpika , nukapa Taita kamkunata karamungapa niskatami nuka kachamusakichita . Chimanda , kai puiblullapi suiangichi , imaura suma luarmanda paipa iapa iachaita chaskinkama .
Chasa nispaka , Betania puibluma ña chaiankama paikunata pusarka . Chipi chaiagrispaka , makikunata atarichispa , Taita Diusta paikunamanda mañapurkakunata .
Chasa mañakuspalla , paikuna kawanakugllapi , suma luarmami sikai kallarirka .
Paikunaka , Jesusta kungurirkakuna . Nispaka , suma alli iuiachiiwa Jerusalenma kutirkakuna .
Chipika , Diuspa atun wasipi imaurapas nidur karkakuna : — Kam Taitiku , iapa suma atunmi kangi .
Kallariura , ñi imapas manima tiaura , timpumi Diuspa Rimai tiarka . Paimi Taita Diuspi tiarka . Diusllatatami karka .
Kallariura , mana imapas tiaskauramandata , Taita Diuspimi tiarka .
Paiwami tukui ima ruraska tia . Mana pai kagpika , ñi imapas mana ruraskami kantra .
Pai kikinpami kaugsai tiarka . Chi kaugsaimi runakunapa iuiaikunata punchaiachigsamú .
Chi punchaiachig runa samurkami , maipi iana tuta iuiaiwa kaskakunata punchaiachingapa . Chi punchaiachii iuiaitaka , tutaiachig mana puchukangapa pudirka . Punchallami kidá .
Tiarka sug runa , Juan suti , Taita Dius paita kachamuska .
Pai samurkami , runakunapa iuiaikunata punchaiachigmanda willag kangapa ; chasaka , tukuikuna pai ima willaskata suma iuiaringapa .
Juan , mana chi punchaiachig karkachu . Chi punchaiachigmanda willangapami samurka .
Chi punchaiachig runaka , sutipa punchaiachigmi ka . Paimi tukui runakunapa iuiaikunata punchaiachigsamú . Paillatatami kai alpama samurka .
Paiwa kai alpa wiñachiska kagpipas , ña kai alpama samuska kaura , kai alpamanda runakuna mana paita rigsirkakunachu .
Pai kikinpa alpamanda runakunapagma samurka . Chiura , pai kikinpa runakuna mana munarkakuna , paita chaskingapa .
Maikankuna paita suma iuiarispa chaskigkunatakar nirkakunata , Diuspa wambrakuna tukungapa .
Chi suma iuiagkuna , runapa iawarmanda , ñi kasadupuramanda ñi kari munaskamanda mana tiagsamunkunachu . Taita Diusmandallami tiagsamunkuna , paipa wambrakuna kangapa .
Diuspa Rimai , runa tukuspa , nukanchiwami kaugsagsamurka . Taita Diuspa suglla wambra kagmanda , pai iapa suma atun kagtami kawarkanchi . Iapa suma kuiag pagtami karka , ñi imapi mana llullaspalla .
Paimanda , Juanka sinchi rimaiwami willarka , kasa nispa : — Kai runamandami nirkaikichita : “ Sug nukamanda mas iachaka , nukapa katimi samungapa ka . Paimi nukamanda mas ñugpa kallariskauramandata tiaska ka ” .
Pai tukui iapa allilla iukaspaka , iapa suma kuiaiwami tukui nukanchita imaurapas karamú .
Moisesmandami imasa Taita Dius rurangapa niskata iachanchi . Ikuti Jesucristomandaka tukui suma kuiaita i sutipa kaskatami chaskinchi .
Ñi pitapas mana imaurapas Taita Dius kawariska kanchu . Paipa suglla wambra Diusllatatami , Taita Diuspi kaspa , paita nukanchita kawachigsamurka .
Jerusalenmanda judíu taitakuna , sasirdutikunata i Diuspa atun wasipi aidagkunata Juanpagma kacharkakuna , tapungapa : — Kam , ¿ pitak kangi ?
Chiura paika , imasa kaskasina willarka , kasa nispa : — Nuka , mana Taita Dius agllaska Cristo kanichu .
— Nigpika — tapurkakuna — , ¿ imatak kangi ? ¿ Eliaschu kangi ? Chiura , paika ainirka : — Manima . — Mana kagpika , ¿ Santu Ispirituwa rimag samungapa niraiaskachu kangi ? — Manima .
Chiura tapurkakuna : — ¿ Pitak kangi ; chasaka , nukanchi kachamuskakunata willagringapa ? Kam kikinmanda , ¿ imatak niringi ?
Chasa tapuura , Juanka ainirka : — Nuka kanimi chusa sitaska alpapi sug sinchi rimaiwa kaparig , kasa nispa : “ Imasami ñambi allichinchi : chasallata alli iuiaikunata apiichi , atun Taita Diusta chaskingapa ” . Chasami Isaías suti Santu Ispirituwa ñugpamandata nukamanda willaska karka .
Chi Juanpagma kachaska runakuna , fariseokunami karkakuna .
Nispaka , paita tapurkakuna : — Nigpi kamka , Cristo , ñi Elías ñi chi Santu Ispirituwa rimag mana kaspaka , ¿ imapatak baugtisakungi ?
Chasa tapuura , Juanka ainirka : — Nuka , iakullawami baugtisani . Sugmi kamkunapa chaugpipi ka . Kamkuna manara paita rigsingichichu .
Paika , nukapa katimi samungapa ka . Paita , nuka mana pudinichu , kungurispa , paipa chakikunapi churaraiaska wataskata paskapungapa .
Jordán iaku sug ladu chimba , Betania suti puiblupi , Juan baugtisakuskapimi chasa pasarirka .
Kaiandi , Jesús Juanpagma kaillaiakuskata kawaspa , nirka : — Kawaichi . Kaimi ka Taita Diuspa Ubijasina niraiaska . Paika , kai alpapi kaugsagkunapa pandariikunatami anchuchí .
Paimandami nuka nirkaikichita : “ Sug nukamanda mas iachami nukapa kati samungapa ka . Paika , ñugpamandatami tiarka ” .
Paita , nuka mana rigsirkanichu . Mana rigsispapas , nuka , samuspa , iakuwa baugtisarkanimi ; chasaka , Israelmanda runakuna paita rigsingapa .
Juan , imasa kawaskasina willaspa , kasami nirka : — Santu Ispíritu , palumasina rigcha awamanda uraikumuspa , paipagma chaiagsamuskatami kawarkani .
Chikama , paita mana rigsirkanichu . Taita Dius iakuwa baugtisangapa kachamuwagmi niwaska karka : “ Kam kawankangimi , Santu Ispíritu uraikumuspa , sug runapagma chaiagsamugta . Chi runami Santu Ispirituwa baugtisag niraiá ” .
— Nukaka , chasa kawaspaka , willaikichitami : “ Paimi Taita Diuspa wambra ka ” .
Sug kaiandi Juanka , ikuti iskai paita katiraiagkunawa kaspa ,
Jesús ialikuskata kawaspaka , nirka : — Kawaichi . Kaimi ka Taita Diuspa Ubijasina niraiaska .
Chasa niskata uiaspaka , chi iskandi runakuna Jesusta katii kallarirkakuna .
Jesuska , tigrarispa , chi katinakugta kawaspa , tapurka : — ¿ Imatak maskanakungichi ? Chiura ainirkakuna : — Rabí , ¿ maipitak kaugsangi ? — . ( Rabí niraianmi : “ Iachachig taita ” . )
Chiura , Jesuska nirka : — Akushi ; kawankangichimi . Paikuna , rispaka , Jesús kaugsadiru wasita kawagrirkakuna . Ña chisi , mai las kuatru kagmandaka , Jesuswa chipi kidarirkakuna .
Chi iskandi Juanta uiaspa Jesusta katigkuna , sug karkami Andrés suti Simón Pedropa waugki .
Paika , kikinpa waugki Simonta willagrirka , kasa nispa : — Mesías runatami tarirkanchi — . ( Mesías niraianmi Taita Dius agllaska Cristo . )
Chasa nispaka , Simonta Jesuspagma pusarka . Chiura Jesuska , Simonta allilla kawaspa , nirka : — Kam kangimi Simón , Jonaspa wambra . Kunauramanda , Sefas sutichisaki — . ( Sefas niraianmi Pedro . )
Kaiandi Jesús , Galilea alpama ringapa munakuspaka , Felipe suti runata maskangapa rirka . Tarigrispaka , paita nirka : — Katiwai .
Felipe , Betsaida suti puiblumandami karka , Andrés i Pedropa puiblumandallatata .
Chiuramanda Felipeka , Natanael suti runata maskangapa rirka . Tarigrispaka , paita nirka : — Moisés ima rurangapa niskapi willaraiaskasina i Santu Ispirituwa ñugpata rimagkuna willaskasina , pai runawami kawanakurkanchi . Jesús suti Nazaret puiblumanda José suti runapa wambrami ka .
Natanaelka nirka : — ¿ Imauratak uiaska kanchi , Nazaret puiblumanda suma alli runa llugsigta ? Chiura , Felipeka nirka : — Akushi ; kawankangimi .
Natanael kaillaiagrikuura , Jesuska , kawaspa , paimanda nirka : — Kaimi ka Israelmanda sug sutipa alli runa , ñi imapipas mana llulla .
Natanaelka tapurka : — Nukata , ¿ imasatak rigsiwangi ? Chiura , Jesús ainirka : — Felipe manara kambagma chaiagrigpita , kam igira sacha sikipi tiakuskatami kawakurkaiki .
Chasa ainiura , Natanael nirka : — Kam iachachig taita , Taita Diuspa wambrami kangi . Israelmanda runakunata iaia mandagmi kangi .
Chiura , Jesuska ainirka : — “ Kam igira sacha sikipi tiakuskata kawaspa ” , ¿ chasa nigmandallachu chasa suma iuiariwangi ? Kunauramanda mas suma mana imaurapas kawaskakunami kawangapa kangi — .
Kasapasmi nirka — Kasami nuka niikichita : suma luar paskariskatami kawangapa kangichi , Taita Diuspa anjilkuna kai Runa Tukuskapagma uraikumuspa sikanakuskata .
Kimsa punchapika , Galilea alpamanda Kaná suti puiblupi sug kasaraimi tiarka . Chi kasaraipi , Jesuspa mamapasmi kagrirka .
Jesusta i paita katiraiagkunatapasmi kunbidarkakuna .
Chi kasaraipika , binu pisigsamurka . Chasa kagmandaka , Jesuspa mama , paita nirka : — Binu , ña mana iukankunachu .
Paika ainirka : — Mama , ¿ imapatak chasa niwakungi ? Nukapa puncha manara chaiamunchu .
Paipa mamaka , chi kasaraipi aidagkunata nirka : — Pai tukui imasa niskasina rurangichi .
Chi wasipi tiarka sugta atun rumi mangakuna ; chikunapi , ñugpamanda judiukuna iachachiskasina maillaringapa . Sug sug mangapi , pichka chunga u kanchis chunga litru pagtarka .
Nigpika Jesuska , aidagkunata nirka : — Mangakunapi iaku jundachiichi . Chiuralla , tukui mangakunapi jundachirkakuna .
Chiura , Jesuska nirkakunata : — Kunaura wisispa , butijiruta tantiachigriichi .
Karaura , butijiruka iaku binu tukuskata upiarka , maimanda wisiska kagta mana iachaspalla . Iaku jundachigkunallami iacharkakuna . Upiaspaka , kusa tukungapa kagta kaiaspa ,
nirka : — Tukuikunapagpimi ñugpa alli binuta karankuna . Nispaka , ña alli upiaska kaura , mananchatami karankuna . Ikuti kamka , kunankamami mas alli binuta wakachiska kangi .
Chasami , Galilea alpamanda Kaná puiblupi , Jesús musuglla mana imaurapas kawaskasina rurarka . Chiwa , pai suma atun kagtami kawachirirka . Chasa kawaspaka , paita katiraiagkuna mas suma paimanda iuiarirkakuna .
Chiuramandaka Jesús , paipa mama i waugkikuna i paita katiraiagkunawanta Kafarnaum suti puibluma rirkakuna . Chipi chaiagrispaka , sug mailla punchakunami chisiarkakuna .
Judiukunapa paskua atun puncha ña chaiamukuura , Jesús Jerusalenma rirka .
Diuspa atun wasi ukuma iaikugrispaka , wagra , ubija i palumakuna katugkunata i kulki trukagkuna tianakuskata tarigrirka .
Chasa tarigrispaka , kabristu asutidiru patarispa , tukui chi ukupi kagkunata , ubija i wagrakunawanta kanchama llugsichirka . Trukagkunapa kulkita misakunawanta kaima chima bulachirka .
Paluma katugkunatapas nirka : — Tukui kaikunatapas kaimanda llugsichiichi . Nuka Taitapa wasita mana ruraichi randigsamudiru i katudiru wasi .
Jesusta katiraiagkuna iuiarirkakuna , ñugpamanda librupi kasa willaraiaskata : “ Kamba atun wasita kawaspami dillakii puchukarikuni ” .
Jesús chasa ruragmandaka , judiukuna paita tapurkakuna : — Kamka , ¿ imawatak kawachinkangi , kam chasa llugsichingapa pudigta ?
Chiura , Jesuska ainirka : — Kai Diuspa wasita puchukaichi . Nukaka , kimsa punchapika ikutimi saiachisa .
Chiura , judiukuna nirkakuna : — Kai atun wasi , chusku chunga sugta watapimi saiachiska ka . Kamka , ¿ imasatak kimsa punchallapi saiachinkangi ?
Jesuska , Diuspa wasimanda chasa nispa , pai kikinpa kuirpumandami nikurka .
Pai ña wañuspa , kaugsariska kaura , paita katiraiagkuna chasa niskata iuiarirkakuna . Chasa iuiarispaka , ñugpamanda librupi willaraiaskata i Jesús ima rimaskata mas suma iuiarirkakuna .
Chi paskua atun puncha Jesús Jerusalenpi kaura , achka runakuna , mana imaurapas kawaskasina pai rurakuskata kawaspaka , paita suma iuiarirkakuna .
Chasa kagpipas , Jesuska , tukuikunata imasa sungupi iuianakuskata kawaspaka , paikunata mana allilla munarka .
Mana paita ministirka , kikin runakuna imasa kaskasina willaringapa . Pai kikinmi kawarka , sungupi imasa iuianakugta .
Sug judíu taita fariseo runami karka , Nikodemo suti .
Chi runaka , sug tuta Jesuspagma chaiagrispa , nirka : — Iachanchimi , kam iachachig taita , Taita Dius kachamuska iachachig kangapa kagta . Taita Dius mana kamwa kagpika , manachar pudintrangi , chi mana imaurapas kawaskasinata kam rurangapa .
Jesuska ainirka : — Kasami nuka niiki : mana ikuti llullu wawasina tiagsamugpika , ñi maikanpas mana pudingapa kanchu , Taita Dius suma mandakuskapi kawarigringapa .
Chiura , Nikodemo tapurka : — Ña ruku runa kaspa , ¿ imasatak ikuti pudiringa tiagsamungapa ? Nigpi , ¿ ikutichu mamandipa wigsa ukuma iaikurispa , pudirí tiagsamungapa ; chasachu pudirí ?
Chiura , Jesuska ainirka : — Kasami nuka niiki : mana iakuwa i Santu Ispiritumanda tiagsamugpika , ñi maikanpas mana pudingapa kanchu , Taita Dius suma mandakuskapi iaikugringapa .
Mamapa wigsamanda tiagsamug , aichallami ka . Ikuti Santu Ispiritumanda tiagsamugka , alli ispiritumi ka .
“ Chaiakumi , kamkuna ikuti tiagsamungapa ” ; nuka kamta chasa niskata mana ujnarikui .
Wairaka , maima munaskamami pukunlla . Waira pukukuskata uiaspaka , mana iachangichichu , mainigmanda pukumukugta ñi masama rikugta . Chasallatami Santu Ispiritumanda tukui tiagsamugkuna tukugsamunkuna .
Chiura , Nikodemo tapurka : — ¿ Imasatak chasa kanga ?
Jesuska nirka : — Kam , Israelmanda runakunata iachachig taitami kangi . Ikuti chasataka , ¿ imawantak mana iachangi ?
Kasami nuka niiki : nukanchika , iachaspami rimanchi ; kawaspami willanchi . Nukanchi chasa willaskata , kamkunaka mana munangichichu uiangapa .
Nuka kai alpapi tiaskamanda willakuskata kamkuna mana uiawagpika , ¿ imasatak suma luarpi tiaskamanda willakuskataka uiawankangichi ?
— Ñi pipas mana suma luarma sikaska kanchu . Kai Runa Tukuska suma luarmanda uraikumuska , paillami ikuti suma luarma sikangapa ka .
Imasami Moisés , chusa sitaska alpapi sug kulibrasina rigchata atarichirka : chasallatami kai Runa Tukuskatapas chaiaku , atarichii tukungapa ;
chasaka , paimanda tukui suma iuiagkuna mana puchukaridiru kaugsaita iukangapa .
Taita Dius , kai alpamanda tukui runakunata ña iapa kuiaspa , kikinpa suglla wambratami kachamurka ; chasaka , paimanda tukui suma iuiagkuna , puchukaringataka , mana puchukaridiru kaugsaita iukangapakuna .
Taita Dius , kikinpa wambrata kai alpama mana kachamurka , kaimanda runakunata justisiai rurangapa . Nukanchita kispichingapami paita kachamurka .
Maikanpas Taita Diuspa wambrata suma iuiagkuna mana justisiai tukungapa kankunachu . Ikuti maikan paita mana uiagkunaka , Taita Diuspa suglla wambrata mana uiagmanda , timpumi justisiai tukuska kankuna .
Kasami justisiai tukurkakuna : paikunapa iuiaikunata punchaiachig runa kai alpama samuura , paikuna , mana alli rurag runakuna kaspa , chi punchaiachigta mana munarkakuna . Munarkakunami , tutaiachiska iuiaikunallawa kaugsanakungapa .
Maikan mana alli ruragkuna , punchaiachigta mana munankunachu . Chiwanka , chi punchaiachigpagma mana kaillaiai munankunachu . Kaillaiagpikunaka , mana allilla ruraskamandami piñai tukuntrakuna .
Ikuti maikanpas sutipa alli ruragkunaka , punchaiachigpagmami samunkuna ; chasaka , paikuna ima alli ruranakuskata Taita Dius imasa munaskasina kagta kawachingapa .
Chiuramanda , Jesús katiraiagkunawanta Judea alpama rirka . Chipi paikunawa kagrispaka , baugtisachiimi kallarirka .
Enón suti Salim puiblu ladullapi , achka iaku tiaskapika Juanpasmi baugtisakurka . Achka runakunaka , Juanpagma chaianakugrirka baugtisaringapa .
Paika , manara karsilpi churai tukuska karkachu .
Juanta katiraiagkuna i sug judiuwa sinchi rimanakurka , kasa nispa : “ Baugtisarispaka , ¿ imasasik Diuspa ñawipi maillariskasina allilla kawaringa ? ” .
Nispaka , Juanpagma kaillaiaspa , nirkakuna : — Iachachig taita , kam Jordán iaku sug ladu chimba kaura , sug runa kamwa kaskamanda pai pi kagta willarkangi ; chi runapassi kunaura baugtisaku . Tukuikunami paiwa rinakú .
Chiura , Juanka ainirka : — Suma luarmanda mana paita imapas karamuska kagpika , manachar paipas ñi imapas pudintra karangapa .
Kam kikinkunami uiawarkangichi imasa nuka nigta : “ Taita Dius agllaska Cristo , nuka mana kanichu . Paimanda ñugpa rimag kachamuskallami kani ” .
Kasarai punchaka , kusa tukungapa kagmi warmita chaskí . Kusa tukungapa kagwa iachariduka , paita uiaspaka , iapa allimi iuiachirí . Chasallata nukatapas , chi runamanda uiaspa , ajai iapa allimi iuiachiriwá .
Paitami chaiaku , kunaura nukamanda mas atuniachii tukungapa . Ikuti nukataka chaiawakumi , paimanda mas uchulla tukungapa .
Suma luarmanda samugmi tukui iaiakunamandapas mas iaia ka . Kai alpamanda kagka , kai alpamandallami ka . Chasallata , kai alpapi tiaskakunamandallami rimá . Suma luarnigmanda samugka , tukui iaiakunamandapas mas iaiami ka .
Pai ima kawaska i uiaskatami allilla willá . Chasa willagpipas , ñi pipas mana munankunachu uiangapa .
Maikan pai ima willaskata uiaspa suma chaskigkunaka , allillami iuiaringakuna , Taita Dius kikin imapipas mana llulla kagta .
Taita Dius , paipa Ispirituta mana tupuspallami pai kachamuskata karamurka . Chiwami paipa rimaillawa willaku .
Taita Dius , kikinpa wambrata iapa kuiaspa , paipa makipimi churarka , tukuipi mandag kangapa .
Maikanpas Taita Diuspa wambrata suma iuiagkuna , mana puchukaridiru kaugsaitami iukankuna . Ikuti Taita Diuspa wambrata mana uiangapa munagkunaka , chi kaugsaita mana iukangapa kankunachu . Taita Diuspa iapa rabiawa llakiitami chaskingapa kankuna .
Fariseokunaka iachagsamurkakuna , Jesusta katiraiagkuna , Juanmandapas mas achka miraspa , baugtisarinakugta .
Jesús kikinka mana baugtisakurka . Paita katiraiagkunami baugtisanakurka . Fariseokuna chasa iachaskata uiaspaka ,
Jesuska , katiraiagkunawanta Judeamanda llugsispa , Galilea alpamami kutirkakuna .
Chima rinakuura , paita chaiarka , Samaria alpa suiu ialingapa .
Chi suiu ialikuspa , Sikar suti puiblumami chaiagrirka . Chi puiblu kaillaiakuskapika , ñugpamanda taita Jakob , José suti paipa wambrandita chi alpata karaskasi karka .
Chipika , sug pusumi tiarka , Jakob sakiska . Jesuska , iapa saikuska purikuspa , chi pusu ladupimi tiarigrirka , ña chaugpunchasina .
Chiuraka , sug Samariamanda warmisi chaiagrirka , pusumanda iaku surkungapa . Chi warmitaka , Jesús nirka : — Iaku karawai , upiangapa — .
( Jesusta katiraiagkuna , puiblumami riska karkakuna , mikui randingapa . )
Chi warmika ainirkasi : — ¿ Imasamandatak kamka , judíu kaspa , nukata iaku mañawakungi , nuka Samariamanda warmi kaskata ? — . ( Judiukunawa i Samariamanda runakunawa mana rimanakudur kankuna . )
Jesuska ainirka : — Kam mana iachangichu , Taita Dius ima karangapa tiapugta ñi pi kamta iaku mañakugta . Kam chasa iachaspaka , mañawantrangichar , nuka mana wañudiru iakuta karangapa .
Chi warmika nirka : — Kam taita turika , mana imapas iukangichu , iaku surkungapa . Kai pusu , iapa jundumi ka . Nigpika , ¿ imawatak chi mana wañudiru iakuta surkupuankangi ?
¿ Nukanchipa ñugpamanda taita Jakobmanda mas atunchu kangi ? Paisik kai pusuta nukanchimanda sakirka . Kikinsik kai pusumanda iakuta upiadur karka . Paipa wambrakuna i wagrakunapas , chillatata upiadur karkakuna .
Jesuska ainirka : — Kai pusumanda iakuta upiagkuna , ikutimi iakunaiai iukangapa kankuna .
Ikuti maikanpas nuka karaska iakuta upiagkunaka , mana mas iakunaiai iukangapa kankunachu . Chi iaku nuka karaska , pai kikinkunapa kuirpupi iaku ñawi iukagsinami tukungapa ka . Chiwanka , mana puchukaridiru suma kaugsaitami chaskingapa kankuna .
Chasa ainiura , chi warmi nirka : — Taita turi , chi iakuta karawai , nuka mana mas iakunaiai iukangapa . Chasaka , mana nukata chaiawangachu , ikuti kai pusupi iaku surkugsamungapa .
Jesuska nirka : — Riilla . Kamba kusata kaiagrispa , kaima ikuti samungichi .
Chi warmika ainirka : — Nuka , mana kusaiug kanichu . Jesuska nirka : — “ Mana kusaiug kanichu ” kam niwangi ; allillami ka .
Pichka kusakunami iukarkangi . Kunaura kamwa kaugsakug , mana kamba kusa kanchu . Chasapi , sutipami niwangi .
Chiura , chi warmi nirka : — Kam taita turi rigchawangimi Santu Ispirituwa rimag kagsina .
Nukanchipa ñugpamanda taitakuna , kai lumapimi Taita Diusta kunguridur karkakuna . Ikuti kamkunaka ningichimi : Jerusalenllapimi Taita Diusta kungurigridiru ka .
Jesuska nirka : — Kam warmi , nukata suma iuiawai . Kunaura chaiamukumi , mana kai lumapi ñi Jerusalenpi kamkuna Taita Diusta kunguringapa .
Kamkunaka mana iachangichichu , pita kungurinakugta suma atuniachingapa . Nukanchikar iachanchimi , pita suma atuniachinakugta . Tukui runakunata kispichig , judiukunapagmandami ka .
— Suianakuska puncha ñami chaiamurka . Kunauramandata Taita Diusta sutipa suma atuniachigkuna , Santu Ispirituwa i sutipa iuiaiwami paita suma atuniachingapa kankuna . Chasa atuniachigkunatami Taita Dius maskaku .
Taita Diuska , ispiritullami ka . Maikanpas paita suma atuniachigkunata chaiakumi , Santu Ispirituwa i sutipa iuiaiwa suma atuniachingapa .
Chiura , chi warmi nirka : — Nuka iachanimi , Mesías u Cristo samungapa kagta . Pai samuuraka , nukanchita tukuimi willangapa ka .
Chasa niura , Jesuska paita nirka : — Kamwa rimakug , kam niskaka , nukami kani .
Chikama Jesusta katiraiagkunaka , chima chaiagrispa , paita sug warmiwa rimanakuskata kawaspaka , iapa ujnarirkakuna . Chasa kawaspapas , mana pipas paita tapurkakuna : “ ¿ Imatak munakungi ? ” u “ ¿ Imatak chi warmiwa rimanakungichi ? ” .
Chi warmika , iaku apagridiru wabkanata sakispa , puibluma kalparka . Chaiagrispaka , tukui runakunata nirka :
— Samuichi . Akushi , kawangapa . Sug runa , tukui nuka ima ruraskatami willawarka . ¿ Manacha Cristo kantra ?
Chasa uiaspaka , chi puiblupi kagkunaka , llugsispa , Jesuspagma chaiagrirkakuna .
Chikamaka , Jesusta katiraiagkuna ninakurka : — Iachachig taita , kaita maillallapas mikui .
Paika ainirka : — Sug rigcha mikuimi nuka iukani . Chita , kamkuna mana rigsingichichu .
Katiraiagkunaka , paipura tapurinakurka : — ¿ Maikanchu paita mikui apamupurka ?
Jesuska nirka : — Nukata kachamuwagmanda , pai imasa munaskasina tukui ruraspa puchukagta kawachiska , chimi nukapa mikui niraiá .
— Kasapas . Kamkuna , ¿ manachu ningichi : “ Chusku killami chara pisiku , pallangapa ” ? Nukaka , kasami niikichita : chagrakunatasina ñawiwa runakunata allilla kawaichi . Paikunaka , timpumi killuiaska pallangapasina kankuna .
Maikan pallagkunaka , ganankunami . Chi pallaskakunaka , mana puchukaridiru suma kaugsaitami iukangakuna . Chasaka , tarpug i pallag sugllapimi kuntintarispa tukugsamungakuna .
— Imasami suura ninchi kasa : “ Sugka , tarpugmi ka ; sugka , pallagmi ka ” :
chasallatami nukaka kachaikichita , kam kikinkuna mana tarpuskata pallagsina rurangapa . Sug ñugpamandakuna , tarpugsinami iachachirkakuna . Kamkunaka , paikuna ima tarpuskakunata pallagkunasinami kangichi .
Chi Samaria puiblumanda warmika , chipi kaugsanakuskata Jesusmanda willagrirka , kasa nispa : — Tukui nuka ima ruraskatami willawarka . Chasa uiaspaka , achkakuna Jesusmanda suma iuiarirkakuna .
Nispaka , paipagma chaiagrispa , mañanakurka : — Nukanchiwa kaillapi kai . Chimanda Jesús , iskai punchami paikunawa karka .
Pai rimakuskata uiaspaka , mas achkakunami paita suma iuiarirkakuna .
Nispaka , chi warmita nirkakuna : — Ña kunauramanda , kam rimakuskallataka mana paimanda suma iuiarinchichu . Nukanchi kikinkuna , paita uiaspami iachanchi , pai sutipa kai alpamanda runakunata kispichig kangapa kagta .
Chi puiblupi iskai puncha chisiaspaka , Jesuska llugsirka , pai kikinpa Galilea alpama ringapa .
Jesús kikin willaska karka , kasa nispa : “ Kikinpa alpapi , Santu Ispirituwa rimagkunata mana allilla kuiankunachu ” .
Chi Galilea alpapi kaugsanakug , paskua atun puncha Jerusalenpi Jesús tukui mana imaurapas kawaskasina ruraskatami kawaska karkakuna . Chimandami , Jesús chipi chaiagriuraka , paita iapa sumaglla chaskirkakuna .
Jesús ña Galileapi kaspa , Kaná puibluma ikuti chaiagrirka , ñugpata iakuta binu ruraska kaskama . Chipi karkami sug atun mandagta aidag runa . Chi runapa wambraka , Kafarnaum puiblupi ungugsi sirikurka .
Chi runaka , Jesús Judeamanda Galileama chaiakugta iachaspaka , pai kaskama rirka . Chaiagrispaka , mañai kallarirka , kasa nispa : — Nukapa wasima ripuai , nukapa wambrata ambipuangapa . Ñami wañupuaku .
Jesuska nirka : — Mana kamkunata imaurapas kawaskasina mana kawachigpika , mana nukamanda suma iuiawangichichu .
Chi runaka nirka : — Taita waugki , ripuai , nukapa wambra manara wañupuagpi .
Chasa niura , Jesús nirka : — Riilla kamba wasima . Kamba wambra , kaugsami ka . Jesús niskata uiaspa , suma iuiaillawami chi runaka rirkalla .
Ña wasima chaiakugriuraka , paipa sug lutrinkuna , wasimanda llugsispa , tupagrirkakuna , paita willaspa : — Kamba wambra , allilla kaugsami ka .
Chiura , paika tapurka : — ¿ Imasauratak ambirirka ? — Kaina , chaugpuncha ialimi rupaika anchurka — ainirkakuna .
Chasa ainiuraka , chi ungugpa taitaka iuiarirka : “ Chasaurallatatami Jesús niwarka : ‘ Kamba wambra , kaugsami ka ’ . ” Chasa iuiarispaka , pai i paipa tukui wasimandakuna , Jesusmanda mas suma iuiarirkakuna .
Chasaka Jesús , Judea alpamanda Galileama chaiagrispaka , ña parismami mana imaurapas kawaskata rurarka .
Chiuramanda , judiukuna ikuti sug atun puncha ialichingapa chaiauraka , Jesuspas ikuti Jerusalenma rirka .
Chi puiblupi , ubijakunata iaikuchidiru pungu ladullapi tianmi sug iaku kuchaiachiska . Chi iaku , hebreo rimaiwa suti kanmi Betzata . Chipi , pichka atun pungukunami tia .
Chikunapi , achka ungugkuna sirinakurka : ñawi mana kawagkuna , chakiwa mana allilla sarui pudigkuna i mana kuiurii pudigkuna . [ Tukui chikuna suianakurka , chi kuchaiachiska iaku kuiurinkama .
Atun Taita Diuspa anjil , diul diulpi uraikumuspa , chi iakuta kuiuchidur karka . Iaku kuiuchiuraka , maikan ñugpa iakuma iaikugka ima unguipas ambiriskasik kidadur karka . ]
Chipika karka sug runa , kimsa chunga pusag wata ungug .
Chi runata kawaspaka , Jesuska , unaimandata chipi sirikugta iachaspa , tapurka : — ¿ Munangichu ambiriska kangapa ?
Chiura , chi ungug runa ainirka : — Taita waugki , iaku kuiuchigsamuuraka , mana iukanichu ñi pipas nukata iakuma iaikuchiwangapa . Nuka imaurapas kaillaiakunkamaka , sugmi nukapa ñugpa iaikugrí .
Jesuska nirka : — Atarii . Chakanata atarichispa , kamba wasima rii .
Chasa nigllapi , chi runaka ambirigsamurka . Chakanata atarichispaka , purii kallarirka . Chi aliachiska puncha , wardami karka .
Chimanda judiukunaka , chi ambiriska runataka nirkakuna : — Warda punchami ka . Kamba chakanata apangapa , kuna puncha michami ka .
Paika ainirka : — Nukata ambiwagllatatami niwarka : “ Chakanata atarichispa , kamba wasima rii ” .
Chiura tapurkakuna : — ¿ Maikan runatak kamta : “ Atarichispa , kamba wasima rii ” nirka ?
Chi ambiriska runa mana iacharka pi ambigta . Achka runakunapi , Jesús chapuriska karka . Chiwanka , paipa ñawimanda chingarirka .
Chiuramanda Jesuska , Diuspa atun wasi ukupi ambiriska runata kawarispaka , nirka : — Uiamui . Aliaskami kangi . Mana mas Diuspa ñawipi pandaringi . Ikuti pandarigpika , pudinmi kunauramanda mas mana allillapas tukunga .
Chi runaka , judiukunapagma rispa , nigrirka : — Nukata ambiwagka , Jesusmi suti ka .
Chiuramanda judiukunaka , Jesús warda puncha chasa ambiskamanda , paita kuntrai kallarirkakuna .
Paika nirkakunata : — Nukapa Taita , kuna punchapasmi allilla ruraku . Nukapasmi allilla rurakuni .
Judiukuna , chasa niskata uiaspaka , mas wañuchingapa iuiai apirkakunata . Warda puncha ungugta aliachiskamandallaka , mana ; kikin Jesús , Taita Diussinallatata tukuspa , “ Nukapa Taitami ka ” nigmandami munanakurka wañuchingapa .
Chiura , Jesuska nirka : — Kasami nuka niikichita : Taita Diuspa wambra , kikinpa iuiaillawa mana imapas rurai pudinchu . Imasa Taita Dius rurakuskata kawaskawami rurá . Taita Dius imasami rurá : chasallatami paipa wambrapas rurá .
Taita Dius , paipa wambrata iapa kuiaspami tukui ima rurakuskata kawachiwá . Kunauramanda , ikuti mas sug rigchapasmi ruraikunata kawachiwangapa ka ; chasaka kamkunapas , nuka chasallata rurakuskata ujnarispa kawawangapa .
Imasami Taita Dius , wañuskakunata kaugsachispa , paipa kaugsaita kará : chasallatami paipa wambrapas , maikan nuka munaskata kaugsaita karani .
— Kasapas . Taita Dius , mana pitapas justisiai ruranchu . Chasapaka , paipa wambratami tukui iachaita kararka , tukuikunata justisiai rurangapa .
Chiwanka , imasami Taita Diusta suma atuniachinkuna : chasallata paipa wambratapasmi tukuikuna suma atuniachingapa kankuna . Maikanpas Taita Diuspa wambrata mana suma atuniachigpika , ¿ imasatak kikin Taita Dius kachamugta atuniachingakuna ?
— Kasami nuka niikichita : maikanpas nukapa rimaikunata uiawaspa , nukata kachamuwagmanda suma iuiagkuna , mana puchukaridiru kaugsaitami iukankuna . Mana justisiai tukungapa kankunachu . Diltudupa wañuita kispispa , mana mas wañungapa kaugsaitami tarirkakuna .
Kasami nuka niikichita : suianakuska puncha ñami chaiamurka ; wañuskakunapas , Taita Diuspa wambrapa rimaita uiangapami kankuna . Maikan uiawagkunaka , diltudupa kaugsaitami taringapa kankuna .
Imasami Taita Dius kikin , kaugsaita iuká : chasallatami paipa wambrata kararka , kikinpa kaugsaita iukangapa .
Paipa wambra runa tukuska kagmanda , tukui iachaitami kararka , justisiai rurangapa .
— Chasa uiawanakuspaka , mana ujnarinakuichi . Ñami chaiamungapa ka , tukui wañuskakuna , nukapa rimaita uiawaspa ,
paikuna pambaraiaskamanda llugsingapa . Chiura , maikanpas allilla ruraspa wañuskakunaka kaugsaringapami kankuna , mana puchukaridiru suma kaugsaita iukangapa . Ikuti mana allilla ruraspa wañuskakunaka , kaugsarispa , justisiaimi tukungapa kankuna , diltudupa ninama kachai tukungapa .
— Nuka kikinpa iuiaillawa mana imapas ruranichu . Nukapa Taita imasa niwaskasinawami justisiai rurani . Nuka justisiai ruraskaka , imasa chaiaskasina allillami ka . Chika , nuka mana ruranichu nuka imasa munaskasina . Nukapa Taita kachamuwag imasa pai niwaskasinami rurakuni .
— Nuka kikinmandalla willarikugpi , manachar sutipa kantra .
Sugmi nukamanda willag ka . Iachanimi , pai nukamanda willakuskaka tukui sutipa kagta .
— Kamkuna Juanpagma kacharkangichi , nukamanda tapungapa . Chiura pai ainiskaka , tukui sutipami ka .
Chasa kagpipas , nukata mana ministiwanchu , ñi maikan runapas nukamanda willangapa . Kam kikinkuna kispichii tukuska kangapagllami nuka chasa niikichita .
Juan karkami sug bila punchaiachikug sindikugsina . Kamkunaka , chi punchaiachigsinata kawaspaka , sug ratullami alli iuiachirispa karkangichi .
— Juanmanda mas sumami nukamanda willag tia . Imasami nukapa Taita rurangapa kachamuwarka : chasami rurakuni . Nuka ima ruraskata kawaspaka , chikunawami iachankangichi , nukapa Taita nukata kachamuwaska kagta .
— Nukapa Taita kachamuwagpasmi nukamanda willá . Kamkunaka , mana imaurapas paipa rimaita uiaska i pai imasa rigcha kagta kawaska kangichichu .
Pai kachamuwaska kagta mana uiawangapa munagmandami paipa rimaita mana kamkunapa iuiaipi iukangichi .
— Diuspa Rimai librupi sumami kawangichi , kasa iuiaspa : chipimi mana puchukaridiru suma kaugsaita tarirí . Chillapitami nukamandapas willaraiá , nuka kachamuska kangapa kagta .
Chasa willaraiaskata kawaspapas , kamkuna mana munanakungichi , nukawa samuspa , chi kaugsaita iukangapa .
— Nuka mana munanichu , ñi maikan runapas atuniachiwangapa .
Kamkunata allillami rigsiikichita . Iachanimi , kamkuna mana Taita Diusta kuiagtakuna .
— Nukaka , nukapa Taita kachamuwaskami samurkani . Chasa samugpipas , nukata kamkuna mana munawangichichu . Ikuti sug maikanpas samuntra , kikinmandalla iuiarispa ; chitakar chaskintrangichimi .
— Suglla Taita Dius kamkunata atuniachingapa kaskata maskangataka , kamkunapurallami atuniachirispa kangichi . Chasa ruranakuspaka , ¿ imasatak nukamanda suma iuiawankangichi ?
— Mana iuianakuichi , nuka kamkunamanda nukapa Taitapa ñawipi mana allilla ruraskakunata willagringapa kagta . Moisés kikinmi kamkunamanda chasa willangapa ka , kamkuna paiwa sumaglla iuianakugpipas .
Kamkuna , Moisesta sutipa suma iuiarispaka , nukamandapaschar chasallata suma iuiariwantrangichi . Paimi nukamanda ñugpa willarka .
Pai librupi willaska sakiskata mana uiaspaka , ¿ imasatak nuka rimakuskataka suma iuiawankangichi ?
Chiuramanda , Jesús rirka Galilea u Tiberias suti kucha sug ladu chimba .
Achka runakuna , paita katiraiarkakuna , mana aliangasina unguikunata suma ambigta kawaspa .
Jesuska , awa lumama sikaspa , katiraiagkunawanta tiarirka .
Judiukunapa paskua atun puncha ñami chaiakurka .
Chi lumapi tiakuspaka , Jesuska tukuikunata kawarka , chi achka runakuna paipagma kaillaianakugta . Chasa kawaspaka , Felipeta tapurka : — ¿ Maipitak tanda randinchi , kai tukui runa samunakuskata karangapa ? — .
Chasa tapurka , Felipe imasa ainigta uiangapa . Jesús kikin allillami iacharka , imasa rurangapa chaiakugta .
Chiura , Felipe ainirka : — Iskai patsa puncha ganaska kulkiwa tanda randispa , manachar kai tukui runakunata sug sug uchulla pitillapas karangapa pagtantra .
Sug paita katiraiag , Simón Pedropa waugki Andrés sutika , nirka :
— Kaipimi ka sug wambra . Pichka sibada tanda i iskai chalwami iuká . Chika , ¿ imatak pagtanga , kai tukui achka runakunata karangapa ?
Jesuska nirka : — Tukuikunata nigriichi , tiarichukuna . Suma ugsa chipi tiarka . Mai pichka waranga runakuna , chipi tiarirkakuna .
Chiura Jesuska , chi tandakunata charirispa , “ Pai Siñur ” Taita Diusta nirka . Nispaka , chipi tianakuskata kuaspa richirka . Chalwakunatapas chasallata kuaspa richirka . Chiura tukuikuna , masa munaska chaskispa mikurkakuna .
Tukuikuna ña sagsagta mikuuraka , Jesuska katiraiagkunata nirka : — Pitikuna puchuskakunata tandachiichi , mana sitanakuchu .
Chasa uiaspaka , chi pichka sibada tanda piti pitikuna puchuskakunata chunga iskai saparu jundami tandachirkakuna .
Chi mana imaurapas ruraskasinata kawaspaka , tukui chipi kagkuna nirkakuna : — Santu Ispirituwa rimag runa kai alpama samungapa willaraiaska , kaimi chi runa kangapa ka .
Tukuikunami munanakurka , Jesusta apispa , atun mandag churangapa . Paika , chasa iuianakugta iachaspaka , anchurispa , chi awa lumama kutirka , sapalla kangapa .
Ña chisima kauraka , Jesusta katiraiagkunaka atun kuchama uraikurkakuna .
Ña tutaiaska kaura , Jesús manara paikunapagma chaiagriska karka . Chimanda , kanuapi iaikuspaka , kucha sug ladu chimba rii kallarirkakuna , Kafarnaum puibluma chaiagringapa .
Paikuna chimbanakuuraka , iapa sinchi waira , atarispa , iakuta wagtachii kallarirka .
Paikuna ña mai pichka u sugta chunga kuadrasina iakupi rinakuura , Jesús , chi iakupi awalla chakiwa saruspa saruspa , paikunapagma kaillaiakugta kawarkakuna . Chasa kawaspaka , ajaimi mancharirkakuna .
Jesuska nirkakunata : — Nukami kani . Mana manchanakuichi .
Chasa uiaspaka , alli iuiachirispa , paita : — Kanuama samui — nirkakuna . Chasa ninakugllapi , maima rinakuskama chaiagrirkakuna .
Kaiandika , tukui runakuna chi kucha sug ladu kagkuna iuiarirkakuna , kaina suglla kanua chipi tiaska kagta ; Jesusta katiraiagkunalla chi kanuapi iaikuspa rigtakuna ; Jesús chipi paikunawa manima iaikuspa rigta .
Chikama sugkunaka , Tiberias puiblumanda sug kanuakunapi chi ladumalla chaiagrirkakuna ; maipimi kikin Iaia Jesús , Taita Diusta : “ Pai Siñur ” nispa , tanda mikuchirka : chi ladumalla .
Chipika , Jesusta ñi paita katiraiagkunata manima tarigrirkakuna . Chasa kawaspaka chi runakuna , chi chusa kanuakunapi iaikuspa , sug ladu chimba Kafarnaumma maskangapa rirkakuna .
Chaiagrispaka , Jesusta tarigrirkakuna . Nispaka tapurkakuna : — Iachachig taita , ¿ imauratak kaima chaiamurkangi ?
Jesuska ainirka : — Kasami nuka niikichita : mana maskawanakungichichu , imaurapas mana kawaskasina kamkunapa ñawipi ruragmanda . Kamkuna sagsagta mikuskamandami maskawanakungichi .
Tukuridiru mikuita mana maskanakuichi . Maskaichi mana puchukaridiru mikuita ; chasaka , diltudupa kaugsangapa . Chi mikuita , kai Runa Tukuskami kamkunata karangapa kaikichita . Chasapami Taita Dius kikin nukata agllawarka .
Chiura tapurkakuna : — ¿ Imasatak nukanchi rurasunchi , Taita Dius imasa munakuskasina paita kawachingapa ?
Chiura , Jesuska ainirka : — Pai nukata kachamuwagka , kamkunamanda munakumi , nukamanda suma iuiawangapa .
Chiura , Jesusta tapurkakuna : — ¿ Imasatak nukanchita kawachinkangi ; chasaka , nukanchi kamta suma iuiaringapa ? ¿ Imaurapas mana kawaskasina ruraspachu kawachinkangi ?
Nukanchipa ñugpamanda taitakuna , chusa sitaska alpapi kaugsanakuura , “ maná ” suti suma luarmanda mikuitasik mikudur karkakuna . Chasallatami ñugpamanda librupi willaraiá , kasa nispa : “ Suma luarmanda tandami mikungapa karamurka ” .
Jesuska ainirka : — Kasami nuka niikichita : Moiseska , chi suma luarmanda tandata mana paikunata karamurkachu . Nukapa Taitami kai mana wañudiru tanda kamkunata suma luarmanda karamú .
Chi Taita Dius karamuska tanda niraianmi suma luarmanda uraikumug , kai alpamanda runakunata diltudupa kaugsai karangapa .
— Taita waugki , imaurapas mana sakispalla chi tandata nukanchita karamui — nirkakuna .
Jesuska ainirka : — Nukami kani mana wañudiru tanda . Maikan nukawa samugkuna , mana iarkai iukangapa kankunachu . Chasallata , nukata suma iuiawagkuna mana imaurapas iakunaiai iukangapa kankunachu .
Chasa nispapas , ñami nirkaikichita : ña nukata kawawaspapas , chara manara suma iuiawangichichu .
Tukui nukapa Taita agllapuaskakuna , nukawami samungapa kankuna . Maikanpas nukawa samuskakunaka , mana kanchama llugsichii tukungapa kankunachu .
Nukaka , suma luarmanda mana uraikumurkanichu , nukapa iuiaillawa imapas rurangapa . Imasa kachamuwag munakuskasina rurangapami samurkani .
Kasami kachamuwag muná : pai agllaska nukawa samugkuna , ñi sug mana nukawa chingachii tukungapa . Puchukarii punchaka , tukui paikunata nuka kaugsachingapami muná .
Kasami nukapa Taita muná : maikanpas paipa wambrata rigsiwaspa suma iuiawagkuna , mana puchukaridiru kaugsaitami iukangapa kankuna . Paikunatami , puchukarii puncha , nuka kaugsachingapa kani .
Jesús niska karka : “ Nukami kani suma luarmanda uraikumuska tanda ” . Chimanda judiukuna , mana alli iuiaiwa paimanda rimanakurka ,
kasa nispa : — Kai runa , ¿ manachu ka Josepa wambra Jesús ? Paipa taita i mamanditapas , nukanchi rigsinchimi . Nigpika , ¿ imawantak niku : “ Suma luarmandami uraikumuska kani ” ?
Jesuska nirkakunata : — Kamkunapura jiru iuiaiwa mana rimanakuichi .
Nukapa Taita kachamuwag mana agllagpika , ñi pipas mana nukawa samungapa pudinkunachu . Agllaskakunallatami , puchukarii puncha , nuka kaugsachingapa kani .
Santu Ispirituwa rimagkuna willaraiaskapi , kasami niraiá : “ Tukuikunata , Dius kikinmi iachachingapa ka ” . Maikanpas nukapa Taitata uiaspa , pai imasa iachachiskasina iachaikugkuna , nukawami samungapa kankuna .
— Ñi maikan , nukapa Taitata mana kawaska kankunachu . Paipagmanda samuska kagllami paita rigsí .
Kasami nuka niikichita : maikanpas suma iuiawagkuna , mana puchukaridiru kaugsaitami iukankuna .
— Nukami kani mana wañudiru tanda .
Kamkunapa ñugpamanda taitakuna , chusa sitaska alpapi “ maná ” suti mikuita mikuspapas , wañurkakunami .
Kai tandami niraiá suma luarmanda uraikumuska . Maikanpas kai tandata mikugkuna mana diltudupa wañungapa kankunachu .
Nukami kani chi mana wañudiru tanda suma luarmanda uraikumuska . Maikanpas kai tandata mikugkuna , imaurapas kaugsanakungapagllami kankuna . Chi nuka karangapa tandaka niraianmi nuka kikinpa aicha , kai alpamanda runakuna alli suma kaugsaita iukangapa .
Chiura judiukunaka , kikinpura tapurinakurka , kasa nispa : — Kai runa , ¿ imasatak paipa aichata karangapa ka , nukanchi mikungapa ?
Jesuska nirkakunata : — Kasami nuka niikichita : kai Runa Tukuskapa aichata mana mikugka , nukapa iawarta chasallata mana upiagpika , alli suma kaugsaita mana iukangapa kangichichu .
Maikanpas , nukapa aichata mikuspa , nukapa iawarta upiaspa kagkunaka , mana puchukaridiru suma kaugsaitami iukankuna . Paikunatami , puchukarii puncha , nuka kaugsachingapa kani .
Nukapa aicha kanmi sutipa mikui . Nukapa iawarpas , sutipami upiadiru ka .
Maikanpas , nukapa aichata mikuspa , nukapa iawarta upiaspa kagkuna , nukapimi kankuna . Nukapas , paikunapimi kani .
— Nukata kachamuwag kaugsa Taitamandami nuka kaugsai iukani . Chasallata maikanpas nukata mikuwagkuna , nukamandami kaugsai iukangapa kankuna .
Kaimi ka suma luarmanda uraikumuska tanda . Chi “ maná ” suti tandata , ñugpamanda taitakuna mikuspapas wañurkakunami ; chi tandasina mana kanchu . Kai tandata maikanpas mikuspaka , imaurapas kaugsallami kangapa kankuna .
Kafarnaum puiblupimi Jesús chasa nirka , judiukuna tandaridiru wasi ukupi iachachikuspa .
Achka Jesusta katiraiagkuna , chasa uiaspaka , nirkakuna : — Chi rimaikuna , iapa mana uiangasinami ka . ¿ Pisik chasa uiangapa munanga ?
Paita katiraiagkuna chasa mana alli iuiaiwa paimanda rimanakuskata iachaspaka , Jesuska nirka : — Chasa uiaspaka , ¿ nukamanda mana allichu uiarí ?
Kai Runa Tukuska ñugpata kaskama , chimallatata sikakuskata kamkuna kawaspaka , ¿ imasatak iuiantrangichi ?
Santu Ispiritullami alli suma kaugsaita kará . Aichaka mana balinchu . Chi rimaikuna nuka kamkunata rimaskaka kanmi Ispiritupi kaugsai .
Chasa kagpipas , maikankunaka mana nukawa iuianakungichichu — . Ñugpamandatami Jesús iacharka , pikuna mana paita iuiag kagkunamanda . Chasallata , pi paita apichingapa kagtapasmi iacharka .
Kasapasmi nirka : — Chimandami nirkaikichita : “ Nukapa Taita mana agllagpika , ñi pipas mana nukawa samungapa pudinkunachu ” .
Chiuramanda paita katiraiagkuna , achkakuna anchurispa , mana mas paita katingapa munarkakuna .
Chi chunga iskai pai agllaskakunataka , Jesús tapurka : — ¿ Kamkunapaschu munanakungichi , nukata sakiwaspa , ringapa ?
Chiura , Simón Pedroka ainirka : — Taita waugki , kamta sakispaka , ¿ piwatak risunchi ? Kamllami mana puchukaridiru suma kaugsaita rimag kangi .
Nukanchika , kammanda suma iuiaspa , ñami iachanchi , kam Taita Diuspa tukuipi mas alli wambra kagta .
Jesuska nirka : — ¿ Manachu nuka , chunga iskaikunata agllarkaikichita ? Chasa agllagpipas , kamkunapuramanda sugka , iaia kukusinami ka — .
Chasa nispa , Judas Iskariote suti Simonpa wambramandami rimakurka , chi runa , chunga iskai agllaskakunapuramanda kaspa , paita apichingapa kagmanda .
Chiuramanda Jesús , Galilea alpa suiulla purikurka . Mana munarka , Judea alpapi kagringapa , judiukuna wañuchingapa paita maskanakugmanda .
Judiukunapa sug atun punchakuna ña chaiakurka . Chi punchakuna iuiaridiru karka , tambukuna ruraskallapi kaugsaska .
Chimanda Jesuspa waugkikunaka , paita nirkakuna : — Kaimanda llugsispa , Judeama rii , chipi kamta katiraiagkunata kam ima rurakuskata kawachingapa .
Maikanpas rigsichiringapa munagkuna , mana pakalla rurankunachu . Kam chituku imapassik allilla rurangi ; chita tukuikunapa ñawipi kawachigrii — .
Ñi kikin Jesuspa waugkindikuna , paita mana iuianakuspami chasa kachangapa rimarinakurka .
Jesuska ainirka : — Nuka ringapa puncha , manara chaiapuanchu . Ikuti kamkuna ringapaka , imaurapas allillami ka .
Kai alpapi tiaskakunallawa iuiagkuna , mana kamkunawa rabiai iukankunachu . Ikuti nukatami mana munawankuna , paikuna mana allilla ruraikunata piñaspa rimagmanda .
Kamkunaka riichi , chi atun punchakuna ialichingapa . Nuka ringapa puncha manara chaiapuagmanda , nukaka manara ringapa kani — .
Chasa nispaka , Galilea alpallapi chisiarka .
Ña paipa waugkikuna atun punchakuna ialichingapa riskauramandaka , Jesuspas rirka . Pitapas mana kawarispalla pakallami rirka .
Chikama judiukunaka , chi punchakuna paita maskanakuspa , paipura tapurinakurka : — Chi runa , ¿ maipisik ka ?
Chi achka runakuna , ajaimi paimanda rimanakurka . Sugkuna ninakurka : — Iapa allimi ka . Ikuti sugkunaka ninakurka : — Manima . Tukui runakunata llullachispallami ka — .
Judiukunata manchaspami paimanda allilla mana kawariglla rimanakurka .
Chi atun punchakuna ña chaugpi ialikuuraka , Jesuska , Diuspa atun wasi ukupi iaikugrispa , iachachii kallarirka .
Paita uiaspaka , judiukuna iapa ujnarispami kikinpura tapurinakurka : — Kai runa , ¿ imasamandasik chituku iachá , ñi piwapas mana iachaikuspalla ?
Chiuraka , Jesuska nirka : — Nuka kikinpa iuiaillawa mana iachachinakuikichitachu . Nukata kachamuwagpa iuiaiwami iachachinakuikichita .
Maikanpas Taita Dius imasa munaskasina rurangapa munag iachangapami ka , nuka iachachikuska , Taita Diuspa iuiaiwa kagta . Mana nukapa iuiaillawa kanchu .
Maikanpas kikinpa iuiaillawa rimag , kikinmandallami atuniachiringapaglla maskarí . Ikuti kachamuwagta atuniachingapa munagka , sutipa kaskatami allilla willá , ñi imapipas mana llullaspalla .
¿ Manachu Moisés , kamkunapa ñugpamanda taitakunata Taita Dius imasa rurangapa willarka ? Chasa willaraiagpipas , ñi pi mana chasa rurangichichu . Nukataka , ¿ imapatak wañuchiwangapa munanakungichi ?
Chiura , chipi kagkuna ainirkakuna : — Sug kuku waira iaikuskami kangi . ¿ Pikunatak kamta wañuchingapa munanakú ?
Chiuraka , Jesuska ainirka : — Nuka sug runata warda puncha aliachiskamandami tukui kamkuna ujnaringichi .
Moiseska , kamkunata kasa rurangapami nirka : pusag punchaiug tukui kari wambrakunata marka churachingichi . Chasa niraiagpipas , Moisés mana kallarig karkachu . Paimanda mas ñugpamanda taitakunami chasa rurangapa sakiska karka . Pusag puncha iukagmandami , warda puncha kagpipas , kamkuna kari wambrakunata chi marka churachingichi .
Chasaka , warda puncha kagpipas , chi marka churachingichimi , Moisés imasa niraiaskasina iuiaspa . Nigpika , ¿ imapatak warda puncha sug runata nuka allilla aliachiskamanda , kamkuna nukawa jiru iuianakungichi ?
Mana allilla iachaspalla , mana imapas rimanakungichi . Maskangichi , allilla iuiarispa rimangapa .
Nigpika sugkuna Jerusalenpi kaugsanakug , paipura tapurinakurka : — ¿ Manachu kai runata wañuchingapa maskanakú ?
Pai tukuikunapa ñawipi rimakugpipas , paitaka mana imapas ninkunachu . Nukanchipa taitakunaka paimanda , ¿ sutipacha Taita Dius agllaska Cristo kagta sumaglla iuiankuna ?
Nukanchika , paita allillami rigsinchi maimanda kagta . Ikuti Taita Dius agllaska runa samungapa kagtaka , mana pipas iachangapa kankunachu maimanda samukugta .
Chasa uiaspaka Jesuska , Diuspa atun wasipi iachachikuspa , sinchi kaparirka , kasa nispa : — ¿ Sutipachu kamkuna rigsiwangichi ? Nuka maimanda kagta , ¿ sutipachu iachangichi ? Nukapa iuiaillawa mana samurkanichu . Nukata kachamuwag , mana imapipas llulla kanchu . Paitaka , kamkuna mana rigsingichichu .
Nukaka , paita allillami rigsini . Paipagmandami samuska kani . Paimi kachamuwarka .
Jesús chasa niura , munanakurka paita apingapa . Pai wañungapa puncha manara chaiaska kagmandami mana pipas paita apii pudirkakuna .
Chipi kagkuna , achkakuna paita suma iuiarispami kikinpura tapurinakurka : — Taita Dius agllaska samuura , ¿ kai runamandapas maschu suma ruraikuna kawachigsamungapa ka ?
Fariseokunaka uiarkakuna imasa chipi kagkuna Jesusmanda iapa rimanakugta . Chimanda paikuna i iaia sasirdutikuna , alwasilkunata kacharkakuna , Jesusta apingapa .
Chiura , Jesuska nirka : — Kunauramanda , kamkunawa mana unai kangapa kanichu . Nispaka , nukata kachamuwaskapagmami ringapa kani .
Chiura kamkuna , nukata maskawaspapas , mana tariwangapa kangichichu . Nuka maipi kaskama , kamkunaka mana chaiagrii pudingapa kangichichu .
Chiura judiukuna , kikinpura tapurinakurka : — Kai runa , ¿ maimatak ringapa ka ; chiwanka , nukanchi paita mana tarii pudingapa ? ¿ Manachu munaku , sug alpakunapi judiukuna kaugsanakuskama ringapa ; chipika , mana judíu kagkunatapas iachachigringapa ?
¿ Imatak niraiá kasa niskata : “ Kamkuna nukata maskawaspapas , mana tariwangapa kangichichu . Nuka maipi kaskama , kamkunaka mana chaiagrii pudingapa kangichichu ” ?
Chi atun punchakunamanda mas atun puncha ialichingapa chaiaura , Jesuska , saiarispa , sinchi kaparirka , kasa nispa : — Maikanpas Taita Diusmanda iakunaiai iukagpika , nukawa samuichi , upiagsina rurangapa .
Ñugpamanda librupi , kasami willaraiá : “ Maikanpas nukata suma iuiawagka , paipa sungumanda llugsispa , kaugsa iakusinami iukangapa ka ” .
Jesús chasa rimaskaka , Santu Ispiritumandami nikurka . Maikanpas Jesusta suma iuiagkuna , Santu Ispiritutami chaskingapa niraiarka . Jesusta manara suma atuniachiska kagmandami Santu Ispirituta manara kachamuska karka .
Chasa uianakug , maikankunaka ninakurka : — Kai runa , sutipami Santu Ispirituwa rimag ka .
Sugkunaka ninakurka : — Kaimi sutipa Taita Dius agllaska kangapa ka . Ikuti sugkunaka nirkakuna : — Taita Dius agllaska kagpika , Galileamanda mana kangapa kagtami niraiá .
Ñugpamanda librupi , ¿ manachu willaraiá , Davidpa iawarmanda , David kaugsaska Belén puiblumanda , Cristo kangapa kagta ?
Chasaka , sug rigcha sug rigchami chipi kagpura Jesusmanda iuiarinakurka .
Sugkuna paita apingapa munanakuspapas , ñi pipas mana tuparirkakuna .
Kachaska alwasilkunaka , iaia sasirdutikuna i fariseokunapagma kutirkakuna . Chaiagriuraka , paikuna tapurkakuna : — ¿ Imapatak mana Jesusta pusamurkangichi ?
Chiura , alwasilkuna ainirkakuna : — Chasa rimai , ñi maikan chi runasina mana imaurapas uiaska karkanchichu .
Fariseokunaka , paikunata nirkakuna : — ¿ Kamkunapaschu , chi llullaiwa tuntiachii tukurkangichi ?
Judíu taitapura i fariseopura , ñi pipas paita mana uianchichu .
Chi ianga runakuna , Moisés ima niskata mana iachaikuspami maldisiska kankuna .
Chiura Nikodemo , fariseollatata kaspa , ñugpata Jesusta rimakuska kagka , nirka :
— Moisés ima nukanchita willaraiaskapi , ¿ manachu kasa niraiá : maikan runatapas , pai ima ruraskamanda mana tapuchispalla i uiaspalla , mana justisiai rurai pudirinchu ?
Chiura ainirkakuna : — ¿ Kampaschu Galileamanda kangi ? Ñugpamanda librupi iachaikui . Kawankangimi , Galileamanda ñi sug Santu Ispirituwa rimag mana llugsingapa kagta . [
Chasa rimanakuspaka , tukuikuna kikinkunapa wasima rirkakuna .
Jesuska , Olivos suti lumama rirka .
Kaiandi tutataka , Diuspa atun wasima ikuti chaiagrirka . Chi puiblupi tukui kaugsanakug paipagma kaillaiagriuraka , tiarispa , iachachii kallarirkakunata .
Chasa iachachikuuraka , Moisés ima niskata iachachig taitakuna i fariseokunaka , sug kasada warmi sugpa kariwa apiriskata paipagma chaiachigrirkakuna . Tukuikunapa chaugpipi saiachigrispaka ,
Jesusta nirkakuna : — Iachachig taita , kai warmita sugpa kariwa pandarikuskatami apirkanchi .
Moisés ima willaraiaskapi , kasami niraiá : “ Maikan warmipas chasa rurakugta apispa , rumiwa piaspa , wañuchingapami niraiá ” . Kamka , ¿ imatak ningi ? — .
Chasa tapunakurka , pai rimaskata imapipas pandarigpika , uiaspa , justisiakunata willagringapa . Jesuska , kumurispa , maki diduwa alpapi iskribii kallarirka .
Paikuna tapui apanakuuraka , saiarispa , nirkakunata : — Maikan ñi imaurapas mana pandarispalla kaugsag , kallarichu , sug rumi aisaspa , ñugpa warmita piangapa .
Chasa nispaka , ikuti kumurispa , alpapi maki diduwa iskribii kallarirka .
Chasa uiaspaka , mas rukukunamanda kallarispa , tukuikunami sug sug llugsispa anchurirkakuna . Jesusta chi warmillawa sakirkakuna .
Chiura Jesuska , saiarispa , tapurka : — Pani , ¿ maipitak kammanda willagkuna kankuna ? ¿ Pipas manachu justisiaspa , kamta wañuchingapa nirkakuna ?
Chiura ainirka : — Taita turi , ñi pipas manima . Chasa ainiura , Jesuska nirka : — Ñi nukapas mana justisiangapa niikichu . Riilla . Kunauramanda , mana mas pandaringi . ]
Chiuramanda Jesús , Diuspa atun wasi ukupi kagkunata ikuti iachachispa , nirka : — Nukami kai alpamanda runakunapa iuiaikunata punchaiachig kani . Maikanpas nukata katiraiawag , mana amsapisina puringapa kanchu . Paipa iuiaikunata punchaiachiiwa kaspa , alli suma kaugsaitapasmi iukangapa ka .
Chasa uiaspa , fariseokunaka paita nirkakuna : — Kam kikinmandallami chasa willarikungi . Kam ima rimaska willakuska , iangami ka .
Jesuska ainirkakunata : — Nuka kikinmandalla willarikuska , mana ianga kanchu ; sutipami ka . Nuka maimanda samuska kagta i maima ringapa kagta , nukallami iachani . Ikuti kamkunaka mana iachangichichu , nuka maimanda samuska kagta ñi maima ringapa kagta .
Kam kikinkunapa iuiaillawami imapas kawangichi . Ikuti nukaka , mana pitapas chasa iuiarispa kawanichu .
Nuka , mana sapalla kanichu . Nukapa Taita kachamuwag , nukawami ka . Chimandaka , maikantapas nuka iuiarispa kawagpika , chi iuiariskaka sutipami ka .
— Moisés kamkunamanda willaraiaskapi , kasami niraiá : “ Iskai runakuna chasallata willanakugpika , mana llulla kanchu ” .
Chasaka , nuka kikinmandami willarini . Nukapa Taita kachamuwagpasmi nukamanda chasallata willag ka .
Chiura tapurkakuna : — Kamba taitaka , ¿ maipitak ka ? Jesuska ainirka : — Kamkunaka , nukata ñi nukapa Taitata mana rigsingichichu . Nukata rigsiwagka , nukapa Taitata rigsigsinami ka .
Diuspa atun wasi ukupi , kulki churadirupi kaspami Jesús chasa iachachikurka . Paita manara wañungapa puncha chaiankama , ñi pipas mana maki churarkakuna , apingapa .
Kasapasmi Jesús nirka : — Nuka ringapami kani . Chiura maskawangapami kangichi . Maskawanakuspapas , kamkuna pandariskakunata mana pasinsiai tukuspallami wañungapa kangichi . Nuka maima ringapa kaskama , kamkuna manima katiwangapa pudingapa kangichichu .
Chiura judiukunaka , kikinpura tapurinakurka : — ¿ Imatak ? ¿ Kikinllachu wañuchiringapa iuiaku ? ¿ Chimandachu niku : “ Nuka maima ringapa kaskama , kamkuna manima katiwangapa pudingapa kangichichu ” ?
Jesuska nirka : — Kamkuna , kai alpamandallami kangichi . Ikuti nukaka , awa suma luarmandami kani . Kamkuna , kai alpamandami kangichi . Nukaka , manima .
Nirkaikichitami : “ Kamkuna pandariskakunata mana pasinsiai tukuspallami wañungapa kangichi ” . Nuka pi kagta mana iuiawaspami kamkuna pandariskakunata mana pasinsiai tukuspalla wañungapa kangichi .
Chiura tapurkakuna : — Kam , ¿ pitak kangi ? Chiura , Jesuska ainirka : — Ñugpamandatami nuka ña kamkunata willarkaikichita .
Kamkunamandaka iukanimi achka rimanga ; chasallata , kamkuna achka pandariskakunata iuiachispa kawachingapa . Nukata kachamuwagka , ñi imapi mana llullaspallami rimá . Imasa paita uiaskasinami nuka kai alpapi kaugsanakuskata rimaikichita .
Chasa uiagkuna mana iacharkakuna , Jesuska paipa Taita Diusmanda rimakugta .
Chimanda , paika nirka : — Kai Runa Tukuskata kamkuna awapi atarichiwaspami rigsiwangapa kangichi nuka pi kagta . Chasallata , nuka kikinpa iuiaillawa mana imapas ruranichu . Ima nukapa Taita iachachiwaskatami rimani .
Nukata kachamuwag , nukawami ka . Pai imasa munakuskasinami nuka imaurapas rurani . Chimandami mana sapallata sakiwá .
Jesús chasa rimaskata uiagkuna , achkakunami paiwa suma iuiarispa tukurkakuna .
Chiura Jesuska , paiwa suma iuiarig judiukunata nirka : — Kamkuna , nuka ima rimaskata imaurapas ruragpikunaka , sutipami nukapa iachaikugkuna kankangichi .
Sutipa kaskatami rigsinkangichi . Sutipa kaskata rigsispaka , kispichiimi tukunkangichi .
Chiura nirkakuna : — Nukanchika kanchimi ñugpa taita Abrahampa wambrapa wambrakuna . Imaurapas ñi maikan runakunapagma mana wataskasina kaska kanchichu . Nigpika , ¿ imapatak kamka nikungi : “ Kispichiimi tukunkangichi ” ?
Chiura , Jesuska ainirka : — Kasami nuka niikichita : maikanpas pandarichu : chi pandariikunawaka wataskasinami kangichi .
Lutrin , mana patrunpa wambrasina chillapi kaugsakungapa niraianchu . Patrunpa wambrami imaurapas chillapi kangapa niraiá .
Chiwanka , Taita Diuspa wambra kamkunata kispichigpika , sutipami kispichiska tukunkangichi .
Iachanimi , kamkuna Abrahampa wambrapa wambrakuna kagtakuna . Chasa kagpipas , nukapa rimaita mana uiawarkangichichu . Chi nispami kamkuna munanakungichi wañuchiwangapa .
Nukapa Taita imasa kawachiwaskatami rimani . Kamkunapas chasallatami kamkunapa taitata imasa uiaskasina rurangichi .
Chiura , paikuna ainirkakuna : — Nukanchipa atun taita , Abrahammi ka . Jesuska nirka : — Kamkuna , sutipa Abrahampa wambrapa kati wambrakuna kagpikunaka , Abraham imasa ruraskasinami rurantrangichi .
Ikuti kunauraka , nuka imasa Taita Diusta uiaskasina sutipa kaskata rimakugtami wañuchiwangapa munanakungichi . Chasaka , Abraham mana rurarkachu .
Kamkunapa taita imasa ruraskasinami kamkunapas ruranakungichi . Chiura nirkakuna : — Nukanchi mana kanchichu sapalla warmipa wambrakuna . Diusmi ka nukanchipa taita .
Jesuska nirka : — Dius kamkunapa taita kagpika , nukatami kuiawantrangichi . Nukaka , Taita Diuspagmanda llugsispami samurkani . Nuka kikinpa iuiaillawa mana samurkanichu . Taita Diusllatatami nukata kachamuwarka .
¿ Imawantak nuka ima rimakuskata mana iachaikungapa munangichi ? Mana munangichichu , nuka ima willakuskata uiawangapa .
Kamkuna , iaia kukutami taitasina iukangichi . Imasa pai munakuskasinami kamkuna ruraspa kangichi . Paika , ñugpamandata wañuchigmi niraiá . Paipa iuiaipi llullalla tiagmandami manima sutipa kaskata rimag ka . Pai rimaura , tukuipi kikinpa llullaillami rimá . Pai , llullachig kaspa , tukui llullakunapa taitami niraiá .
Ikuti nukaka , kamkunata ñi imapi mana llullaspalla willakugtaka mana munawangichichu .
Ñi pipas mana nukata kawachiwangapa pudingichichu , imapipas pandarig kagta . Nuka ñi imapi mana llullaspalla nikugpika , ¿ imapatak mana nukawa iuiaringichi ?
Diuspa kagpika , Taita Diuspa rimaikunatami uiá . Kamkuna , mana Diuspa kaspami mana paipa rimaikunata uiangapa munangichi .
Chiura , judiukuna nirkakuna : — ¿ Manachu nukanchi allilla ninchi : “ Kam , Samaria alpamandami kangi . Kuku waira iaikuskami kangi ” ?
Jesuska ainirka : — Nuka mana kuku waira iaikuska kanichu . Nukapa Taitamanda imapipas allillami rimani . Kamkunaka , mana allilla iuiarispami jiru nukamanda rimangichi .
Nuka kikinmanda mana maskakunichu , iapa atuniachirii tukungapa . Sugmi nukata atuniachiwangapa ka . Paimi sutipa kaskata tukuipi kawag ka .
Kasapasmi nuka niikichita : maikanpas nukapa rimaita uiaspa rurag , mana imaurapas wañungapa kanchu .
Chiura , judiukuna nirkakuna : — Kunaura masmi iachanchi , kam kuku waira iaikuska kagta . Abraham i Santu Ispirituwa ñugpamanda rimagkunapas wañurkakunami . Kamka ningimi : “ Maikanpas nukapa rimaita uiaspa rurag , mana imaurapas wañungapa kanchu ” .
Nukanchipa wañuska taita Abrahammandapas , ¿ maschu atun kangi ? Santu Ispirituwa ñugpamanda rimagkunapasmi chasallata wañurkakuna . Kamka , ¿ ima kagtatak iuiakungi ?
Chiura , Jesuska ainirka : — Nuka kikin atuniachiriika , ñi imapa mana balinchu . Nukapa Taitami nukata suma atuniachiwá . Paimandallatata , ¿ manachu kamkunapas ningichi : “ Nukapa Taita Diusmi ka ” ?
Paita , kamkuna mana rigsingichichu . Ikuti nukaka , paita allillami rigsini . “ Paita mana rigsinichu ” nuka nigpika , kamkunasina llullallatatami kantrani . Nuka , paita allillami rigsini . Chasa rigsispaka , paipa rimaita uiaspa , ruragmi kani .
— Kasapas . Kamkunapa atun taita Abrahamta alli iuiachirirka , nuka samungapa puncha paipa suma iuiaillapi kawaspa . Chasa kawaspaka , iapa kuntintarirka .
Chiura , judiukuna nirkakuna : — Kam , manara pichka chunga watallapas iukaspaka , ¿ imawantak ningi , Abrahamta kawaska ?
Chasa niura , Jesuska ainirka : — Kasami nuka niikichita : Abraham manara tiagpita , nukaka ñami tiarkani .
Chasa ainigmandaka , rumi aisarkakuna , piaspa wañuchingapa . Jesuska , chipi kagkunawa chapurispa , pakalla Diuspa atun wasimanda llugsirka .
Jesús ialikuspaka , sug runa wawita tiagsamuskauramandata mana ñawi kawagtami kawarka .
Chi runata kawaspaka , Jesusta katiraiagkunaka tapurkakuna : — Iachachig taita , ¿ imawantak kai runa , mana ñawi kawag tiagsamurka ? ¿ Paichu imapi mana allilla rurarka ? Mana kagpika , ¿ paipa atunkunachu imapi pandarirkakuna ?
Chiura , Jesuska ainirka : — Chasa tiagsamuskamanda , mana tukurkachu pai ñi paipa atunkuna mana allillata ruragmanda . Taita Dius kikinmi chasa sakirka ; chiwanka , paipa iapa iachaita kai runawa kawachingapa .
Chara punchasina kagllapimi nukata chaiawá , kachamuwag imasa niwaskasina rurangapa . Ña tutasina tukuuraka , ñi pipas mana imapas rurangapa pudiringapa kanchu .
Nuka , kai alpapi kankama , kai alpapi kaugsanakuskapa iuiaikunata punchaiachigmi kani .
Chasa nispaka , alpapi tukaspa , turuiachispa , mana kawag ñawita kakurka .
Chasa llunchispaka , nirka : — Siloé suti kuchaiachiska iakupi maillarigrii — . ( Siloé niraianmi “ Kachaska ” . ) Chiura , chi runaka rirka . Maillarigrigllapika , allillami ñawi kawagsamurka . Nispaka , paipagma rirka .
Paipa ladu suiu kaugsagkuna i chi runa limusna mañaspa ñugpa kaskata rigsigkuna , paita kawaspaka , tapurinakurka : — Kai runa , ¿ manachu ka limusna mañaspalla tiakug ?
Sugkuna aininakurka : — Paimi ka . Ikuti sugkuna ninakurka : — Manima . Ñalla paisina rigchami ka . Chi runaka nikurka : — Aja , nukami kani .
Chiura tapurkakuna : — Nigpika , ¿ imawantak ñawi aliaska kangi ?
Chasa tapuura , chi runaka ainirka : — Jesús suti runami , alpata tukawa turuiachispa , nukapa ñawita kakuwaspa , niwarka : “ Rii . Siloé iakupi maillarigrii ” . Nuka maillarigrispaka , musugllami ñawi kawagsamurkani .
Chiura tapurkakuna : — Chi runaka , ¿ maipitak ka ? Chi runaka ainirka : — Mana iachanichu .
Chiura , chi runata fariseokunapagma pusarkakuna .
Warda punchami Jesús , chasa alpata tukawa turuiachispa , ñawita kakurka , pai kawangapa .
Chimanda fariseokuna , chi runata tapuchirkakuna : — ¿ Imasamandatak allilla ñawi kawakungi ? Chiura ainirka : — Alpata tukawa turuiachispa , nukapa ñawipi churawarka . Nukaka maillarigrirkani . Chiurallami kawariwarka .
Chasa ainiura , sug fariseokuna nirkakuna : — Chi aliachig runa warda puncha mana samaspalla trabajag , mana Taita Dius kachamuska kangapa kanchu . Ikuti sugkunaka ninakurka : — Pandaridurllatata runa kaspaka , ¿ imawantak chasa mana imaurapas kawaskasina suma rurangapa pudí ? Chasa rimanakuspaka , iskaima tukurkakuna .
Chimanda , ikuti chi ñawi ambiriskata tapuchirkakuna : — Chi runa kamba ñawita aliachiskamanda , kamka , ¿ imatak ningi ? Chiura ainirka : — Paika , sutipa Santu Ispirituwa rimagmi ka .
Chi judiukunaka mana iuianakurka , pai mana ñawi kawag kaspa , ña aliachiska kagta . Chimandami paipa atunkunata kaiarkakuna .
Nispaka tapuchirkakuna : — ¿ Kaichu ka kamkunapa wambra ? ¿ Paimandachu ningichi : paimi mana ñawi kawag tiagsamurka ? ¿ Imasamandatak kunaura kawaku ?
Chiura , atunkunaka ainirkakuna : — Nukanchi iachanchimi , paika nukanchipa wambra kagta . Mana ñawi kawagmi tiagsamurka .
Chasa kunaura kawagsamugtaka mana iachanchichu : ¿ pimi ñawita kawachigsamurka ? Kikinta tapuchiichi . Ñami wiñaska ka . Pai kikinmi willanga .
Judiukuna , ñugpa rimanakuska karkakuna : “ Maikanpas ‘ Jesús , Taita Dius agllaskami ka ’ nigpikunaka , judiukuna tandaridiru wasikunamanda llugsichiimi tukungapa kankuna ” . Chasa llugsichii niraiagmandami chi runapa atunkuna judiukunata mancharkakuna .
Chimandami ainirkakuna : “ Ñami wiñaska ka . Kikinta tapuchiichi ” .
Nigpika , chi ñawi ambiriskata ikuti kaiaspa , nirkakuna : — Diuspa ñawipi , nukanchita sutipa kaskallata willarii . Nukanchi iachanchimi , chi runa mana alli ruradur kagta .
Chasa niura , paika ainirka : — Pai mana alli ruradur kagta mana iachanichu . Kasallami iachani : nuka , ñugpata mana ñawi kawag kaspa , kunauraka allillami kawani .
Chiura , ikuti tapuchirkakuna : — ¿ Imatak kamta rurarka ? ¿ Imasatak ñawi aliachirka ?
Paika ainirka : — Timpumi willarkaikichita . ¿ Manachu uiawarkangichi ? ¿ Imapatak ikuti uiawangapa munanakungichi ? ¿ Kamkunapaschar paita katiraiagkuna tukungapa munanakungichi ?
Chiura , paita kamispa , nirkakuna : — Kam , chita katiraiagchar kangi . Ikuti nukanchika , Moisés ima iachachiskata katiraiagkunami kanchi .
Taita Dius Moisesta rimaskatami nukanchi allilla iachanchi . Chi kamta aliachigmandaka , nukanchi mana iachanchichu maimanda samuska kagta .
Chi runaka ainirka : — Nukapa ñawita aliachig maimanda samuska kagta kamkuna mana iachagpikunaka , ujnachiwanakungichimi .
Ñami iachanchi , kai alpapi mana allilla ruragkunata , Taita Dius mana uianchu . Ikuti maikan paita suma kuiaspa , pai ima munakuskata ruragkunataka uianllami .
Kai alpapi runakuna tiaskauramandata , ñi imaurapas mana uiariska kanchu , maikanpas mana ñawi kawag tiagsamuska kaskata aliachiskamanda .
Chi runa , Taita Dius mana kachamuska kagpika , ñi imapas manachar chasa rurangapa pudintra .
Paikunaka nirkakuna : — Kam , tiagsamuskauramandata pandaridurmi kangi . ¿ Kunaurachu tinlla kam nukanchita iachachingapa munakungi ? — . Chasa nispaka , paita chimanda llugsichirkakuna .
Chasa iachaspaka Jesuska , chi llugsichii tukuska runawa kawanakuspa , nirka : — Kai Runa Tukuskamanda , kam , ¿ sumachu iuiangi ?
Chiura ainirka : — Taita waugki , niwai : ¿ pitak ka , nuka paimanda suma iuiangapa ?
Chiura , Jesuska nirka : — Kamwa rimakug , nukami kani . Paitami kawakungi .
Chasa niura , chi runaka nirka : — Kam taita waugkitami suma iuiakuiki — . Chasa nispa , paita kungurirka .
Chiura Jesuska , chipi kagkunata nirka : — Nuka , kai alpama samurkanimi , runakunata iuiachispa kawachingapa ; chiwanka , suma iuiawagpikuna , mana kawaspapas , ñawi kawagsina tukungapa ; ikuti mana suma iuiawagpikunaka , kawaspapas , mana ñawi kawagsina tukungapa .
Chasa uiaspaka sug fariseokuna , paiwa sugllapi kaspa , tapurkakuna : — ¿ Nukanchipaschu mana kawagsina kanchi ?
Chasa tapuura , Jesuska ainirka : — Kamkuna , sutipa mana kawanakuskasina kagpika , manachar ñi ima pandariipas iukantrangichi . Kunauraka ningichimi : “ Nukanchika , tukui allillami kawanchi ” . Chimandami kamkuna iapa pandariikuna iukangichi .
Kasapasmi Jesús nirka : — Kasami nuka niikichita : maikanpas , ubijakunapa kinchaska punguta iaikungataka , kincha awata iaikugpika , sisai u chapaspa wañuchigmi ka .
Pungu tiaskata iaikugmi ubijakunata allilla kawag ka .
Paitami punguta kawag iaikuchí . Paipa rimaita , ubijakunapasmi rigsinkuna . Pai kikinpa ubijakunata , sug sug imasa suti kaskasina kaiaspami chimanda llugsichí .
Tukui paipa ubijakunata llugsichispaka , pai kikinmi ñugpankunata . Chi ubijakunaka , paipa rimaita rigsispa , katichinkunallami .
Ikuti mana rigsiskataka mana katichinkunachu . Sugpa rimaita mana rigsispaka , mitikunkunallami .
Jesús chasa iuiai apingasina parlakugpipas , chipi kagkuna mana iacharkakuna imamanda chasa rimakugta .
Chimanda Jesús , ikuti nirka : — Kasami nuka niikichita : nukami ubijakunapa iaikungapa pungusina kani .
Nukapa ñugpa samugkunami karkakuna sisai u chapaspa wañuchigsina ruragkuna . Ikuti Taita Diuspa ubijasina kagkunaka , mana paikunata uiarkakunachu .
— Nukami pungusina kani . Maikanpas nukawa iaikugka , kispichiimi tukungapa kankuna ; imasami ubijakuna , mana manchaspalla llugsispa , iaikuspa , alli ugsa mikuspa kankuna : chasa .
Sisaikunaka samunkunami , sisangapa , wañuchingapa i tukui puchukangapa . Ikuti nukaka samurkanimi , kamkuna mas iapa suma kaugsaita iukangapa .
— Nukami kani ubijakunasina almakunata allilla suma kawag . Sutipa allilla suma ubijakunata kawag , wañungapa chaiagpipas sakirinmi .
Ikuti maikan kulki ganangapaglla kawagka , sacha alku samukugta kawaspaka , ubijakunata sakispa mitikunllami , paipa ubijakuna mana kagmanda . Chiura sacha alku , sug ubijakunata mikugrí ; sugkunataka mitikuchí .
Chi kulki ganangapaglla iuiaiwa kaspami ubijakunamanda ñi ima mana llakí .
— Nukami kani ubijakunasina almakunata allilla suma kawag . Nukapakunata rigsinimi . Paikunapas , nukata rigsiwankunami .
Chasallata , nukapa Taita rigsiwá . Nukapas , nukapa Taitata rigsinimi . Nukapa ubijasinakunamanda wañungapa chaiawagpipas , sakiringapami kani .
— Sug ubijasinakunapasmi iukani , mana kai kuralmanda . Paikunatapasmi chaiawaku , nukapagma kaiangapa . Paikunapas , nukapa rimaita rigsiwangapami kankuna . Chasaka , tukuikunami sugllapi tukungapa kankuna . Nuka kikinmi tukuikunata suglla allilla suma kawag kangapa kani .
— Nukapa kaugsaita karangapami kani , wañuchii tukungapa . Nispaka , ikutimi kaugsaringapa kani . Chimandami nukapa Taita kuiawá .
Ñi pipas mana nukapa kaugsaita kichuwangapa kanchu . Nuka kikinllami karangapa kani , wañuchii tukungapa . Nuka kikin karangapa pudinimi , wañuchii tukungapa . Chasallata , nuka kikin pudinimi ikuti kaugsaringapa . Chasami nukapa Taita pasangapa kachamuwarka .
Jesús chasa rimakuskata uiaspaka , judiukunaka ikuti iskaima tukurkakuna .
Achkakuna ninakurka : — Pai , kuku waira iaikuskami ka . Upa tukuskami ka . ¿ Imapatak chara uianakusunchi ?
Ikuti sugkunaka ninakurka : — Kuku waira iaikuskaka , manachar chasa rimakuntra . Kuku waira iaikuska kagpika , manachar pudintra , mana ñawi kawagkunata ambingapa .
Chiuramanda judiukuna , sug atun puncha Jerusalenpi ialichinakurka ; Diuspa atun wasita mana judíu kagkuna jiru ruraskakunata anchuchigsina iuiarispa , chasaka , ikuti sumaglla allilla tukungapa . Tamia punchakunami karka .
Chi wasi ukupi , Salomonpa suti kaska kanchapimi Jesús puririkurka .
Chiura judiukunaka , paita muiuchispa , tapurkakuna : — ¿ Imaurakamatak nukanchita charikunkangi , kammanda mana iachaspalla kangapa ? Kam kikin Cristo kagpika , nukanchita willarii .
Jesuska ainirka : — Ñami willarkaikichita . Mana uiawarkangichichu . Nukapa Taita imasa rurangapa kachamuwaskasina ruraskakunami nukamanda willaku .
Kamkuna mana uiawangichichu , mana nukapa ubijasinakuna kaspa .
Ikuti nukapa ubijasina kagkuna , nukapa rimaitami uiawankuna . Nukapas , paikunata allillami rigsini . Paikuna , nukatami katichiwankuna .
Nukaka , paikunata mana puchukaridiru suma kaugsaitami karani . Chi kaugsai iukaspaka , ñi imaurapas mana puchukaringapa kankunachu . Ñi pipas nukapa makimanda mana paikunata kichuwangapa kankunachu .
Nukapa Taita , tukuikunamanda mas atunmi ka . Paimi nukapa makipi paikunata sakiwarka . Paipa makimandaka , ñi pipas mana paikunata kichui pudingapa kankunachu .
Nukaka , nukapa Taitawa sugllami kanchi .
Jesús chasa niuraka , judiukuna ikuti rumi aisarkakuna , piaspa wañuchingapa .
Paika nirka : — Nukapa Taita imasa munakuskasina ruraspami kawachirkaikichita , nuka achka allilla ruragta . ¿ Maikan allilla ruraskamandatak nukata rumiwa wañuchiwangapa munanakungichi ?
Chiura , judiukuna ainirkakuna : — Chi allilla ruraskakunamandaka mana kamta rumiwa wañuchingapa munanakunchichu . Kam ianga runa kaspa , Taita Diussina tukuspa , jiru llullaspa niskamandami wañuchingapa kanchi .
Jesuska nirka : — Moisés ima kamkunamanda rurangapa niraiaskapi , ¿ manachu kasa willaraiá : “ Niikichitami : ‘ Taita Diussinami kangichi ’ ? ” .
Chasaka , Diuspa Rimaita uiagkunami Taita Diussina kankuna . Kasapas . Ñugpamanda librupi willaraiaskaka , ñi ima mana llullanchu .
Nukataka , Taita Dius kikin agllawaskamandami kai alpama kachamuwaska samurkani . Nuka : “ Taita Diuspa wambrami kani ” nigmandaka , ¿ imapatak niwanakungichi : “ Taita Diussina tukuspa , jiru llullaspami nikungi ” ?
Nukapa Taita imasa munakuskasina nuka mana ruragpika , mana nukawa iuiawaichi .
Ikuti nukapa Taita imasa munakuskasina ruragpika , kamkuna , mana nuka rimaskata iuiawaspapas , chi nuka allilla ruraskakunata kawaspa , suma iuiawaichi . Chasa iuiawaspaka , iachankangichimi nukapa Taita nukawa kagta i nukapas nukapa Taitawa suglla kagta .
Chasa uiaspaka judiukunaka , ikuti Jesusta apingapa munanakurka . Paika , paikunapa makimanda llugsispa , mitikurka .
Chimanda , Jordán iaku sug ladu chimba , Juan ñugpata baugtisadiru kaskama ikuti rirka . Chipika , sug punchakuna chisiagrirka .
Chiura achka runakuna , paipagma chaiagrispa , ninakurka : — Juanka , ñi ima kawachiipas mana rurarkachu . Ikuti tukui ima kai runamanda willaskaka , sutipami chasa tukuku — .
Chasa nispaka , achka runakunami chipi Jesusta suma iuiarirkakuna .
Betania puiblupi , Lázaro suti runa unguiwa ña wañukurka . Chi runapa panikuna , María i Marta sutikuna , sugllapi kaugsanakurka .
Chi Mariami karka Iaia Jesusta suma asna asitiwa tallispa , paipa chakikunata kikinpa agchawa tustachig . Chi Mariapa turi Lazaromi wañukurka .
Chi panikunaka , Jesuspagma kacharkakuna , kasa ningapa : — Taita turi , kamba kuiaska Lázaro , iapa ungugmi ka .
Chasa uiaspaka , Jesuska nirka : — Chi unguiwa mana wañungapa niraianchu . Taita Diusta suma atuniachingapami ungug ka . Chi unguiwaka Taita Diuspa wambratapasmi suma atuniachii tukungapa ka .
Jesús , Martata , ñañandita i Lazarota iapami kuiarka .
Chasa kuiaspapas , Lázaro ungug kagta iachaspa , chara iskai punchami unaiarka .
Chiuramandaka , paita katiraiagkunata nirka : — Ikuti Judea alpama risunchi .
Paita katiraiagkunaka nirkakuna : — Iachachig taita , mana iapa unai ka , kamta judiukuna rumiwa wañuchingapa munanakugta . ¿ Imapatak ikuti chima ringapa munakungi ?
Jesuska ainirkakunata : — Mana manchanakuichi . Puncha , ¿ manachu chunga iskai ura iuká ? Punchapi purig , kai alpata punchaiachigwa kaspaka , ¿ imasatak takariipa ?
Ikuti maikan tutapi purikugka takaringami , kikin mana punchaiachigwa purikuspa .
Chasa nispaka , kasapasmi nirka : — Nukanchipa kuiaska Lázaro , ñami puñurirka . Paita nuka rigchachingapami ringapa kani .
Chiura , katiraiagkuna nirkakuna : — Taita waugki , pai puñuriska kagpika , ñachar askaiaku .
Jesuska , Lazaromanda nikurka : “ Puñukumi ” , sutipa wañuska kagmanda . Ikuti katiraiagkunaka iuianakurka : “ Lazaroka , sutipachar puñuilla puñuku ” .
Chasa iuianakugmanda , Jesuska mana pakaspallami nirkakunata : — Sutipami Lázaro wañuska ka .
Nuka mana chipi kagriskamanda , kamkunamandami kuntintariwá . Chipi kamkuna , nuka ima ruraskata kawaspaka , sumami iuiariwangapa kangichi . Kunauralla , akushi paipagma .
Chiura Tomás , Dídimo suti , sugllapi katiraiagkunata nirka : — Akushi nukanchipas , paiwa wañugringapa .
Jesús Betaniama chaiagriuraka , Lázaro ña wañuska , chusku punchasi pambaska karka .
Betaniama Jerusalenmanda karu mana kanchu . Sug kimsa chunga kuadrasinallami ka .
Chimanda achka judiukuna , Marta i Mariapagma chaiagriska karkakuna , paikunapa turi wañuskamanda iapa llakiiwa kaskata kungachingapa .
Martaka , Jesús chaiakugta iachaspaka , tupangapa paipagma rirka . María , wasillapi suiakurka .
Jesusta tupagrispaka , Marta nirka : — Taita turi , kam kaipi kagpika , nukapa turi manami wañupuá .
Nukaka iachanimi : kam ima Taita Diusta mañaskaka , kamta uianllami .
Chiura , Jesuska nirka : — Kamba turi ikutimi kaugsaringapa ka .
Martaka nirka : — Puchukarii puncha , wañuskakuna kaugsaringapa kaura , nukapa turipas kaugsaringapa kagta ; chita iachanimi .
Chasa niura , Jesuska nirka : — Nukami kani wañuska kaskakunata kaugsachig . Nuka kikinmi kaugsai karani . Maikanpas nukata suma iuiawagkuna , wañuska kaspapas , mana mas wañungapami kaugsaringapa kankuna .
Tukui kaugsagkuna nukata suma iuiawaspa kagkunaka , mana diltudupa wañungapa kankunachu . Chitaka , ¿ kam chasachu suma iuiangi ?
— Ari , taita turi — ainirka — . Sumami iuiani , kam Taita Diuspa wambra , pai agllaska , kai alpama samuska kagta .
Chasa nispaka , rirka , ñañandi Mariata kaiangapa . Kaiaspaka , pakallami nirka : — Iachachig taita Jesús , kaipimi ka . Kamtami kaiaku .
Chasa uiangallawaka , Mariaka , utkalla atarispa , Jesusta kawangapa rirka .
Jesús , manara chi puibluma chaiagrispalla , Martawa kawanakuskallapimi suiakurka .
Judiukuna Mariawa sugllapi llakiiwa kaskata kungachingapa kagkunaka , pai atarispa , wasimanda kalpa llugsigta kawaspaka , katichirkakuna . Iuianakurka : “ Pambaraiaskamachar riku , chipi wakangapa ” .
Mariaka , Jesuspagma chaiagrispa , paita kawaspaka , kungurispa , nirka : — Taita turi , kam kaipi kagpika , nukapa turi manami wañupuá .
Jesuska , María i judiukuna paiwa chaiagrispa wakanakuskata kawaspaka , sungu nanagtami iapa sinchi llakirirka .
Nispaka tapurka : — ¿ Maipitak pambarkangichi ? — Taita turi — ainirkakuna — , akushi kawangapa .
Chiura , Jesuska wakarka .
Chasa kawaspaka , judiukuna nirkakuna : — ¡ Chitukuchar Lazarota kuiarka !
Sugkuna chipi kagkunaka nirkakuna : — Pai mana ñawi kawag runata aliachigka , ¿ manachu pudirka , chara kaugsakugllapi , Lazarotapas wañuita kispichingapa ?
Jesuska , ikuti sinchi llakirispa , Lázaro pambaraiaska punguma chaiagrirka . Chi pungupi , sug atun rumi kilpaskami karka .
Kawagrispaka , Jesuska nirka : — Rumita anchuchiichi . Wañuskapa pani Martaka nirka : — Taita turi , ñami chusku puncha pambaska ka . Ñachar jiru asnariku .
Jesuska nirka : — ¿ Manachu nirkaiki : “ Kam suma iuiawaspaka , Taita Diuspa suma iachaitami kawangapa kangi ” ?
Chasa uiaspaka , chi pungumanda kilparaiaska rumita anchuchirkakuna . Chiura Jesuska , awama kawaspa , nirka : — Taitiku , kam uiawaskamanda niikimi : “ Pai Siñur ” .
Nuka iachanimi , kam imaurapas uiawadur kagta . Tukui kaipi nukawa muiugta kagkunamandami niiki , kam nukata kachamuwaska kagta paikuna suma allilla iuiawangapa — .
Chasa nispaka , sinchi rimaiwa kaparirka — Lázaro , kanchama llugsimui .
Chasa kaparigllapi , chi wañuskaka , kuiurispa , llugsii kallarirka , chaki i makikuna linsukunawa wataskalla , uma i ñawipas chasallata maituriskalla . Chiura , Jesuska nirka : — Paskaichi , allilla puringapa .
Achka judíu Mariapagma chaiagriska kagkunaka , Jesús chasa ruraskata kawaspa , paita suma iuiarirkakuna .
Ikuti sug judiukunaka , pai ima ruraska kawaskata fariseokunata willagrirkakuna .
Chasa willagriura , iaia sasirdutikuna i fariseokunaka tukui judiukunapa taitakunata tandachirkakuna . Sugllapi kaura , rimanakurka : — ¿ Imasami chi runata ruranchi ? Mana imaurapas kawaskasina mas achkami ruraku .
Paita nukanchi sakisunchi chasa rurakungapa ; tukuikunami paiwa tukungapa kankuna . Chimandami Romamandakunapas samungapa kankuna , nukanchi Taitikupa suma atun wasita urmachingapa . Kai alpapi kaugsanakuskatapasmi puchukangapa kankuna .
Sug paipura , Kaifás suti , chi wata iaia sasirduti kaspa , nirka : — Kamkuna , ñi imapas mana iachangichichu .
Iuiariichi : ¿ manachu allilla kantra , suglla runa nukanchipa alpapi kaugsanakuskamanda wañungapa ; chasaka , tukuikuna mana puchukai tukungapa ? .
Chasa , pai kikinpa iuiaillawa mana rimarka . Chi wata pai iaia sasirduti kaspami Santu Ispirituwa sutipa kaskata willarka , chi alpapi tukui kaugsanakuskamanda Jesús wañungapa kagta .
Chi alpapi kaugsanakuskamandallaka , mana ; tukui Taita Diuspa wambrakuna sugpi sugpi kaugsanakuskapas suglla tukungapami wañungapa chaiarka .
Chi punchamandaka rimanakui kallarirkakuna , imasapipas Jesusta wañuchingapa .
Chimanda Jesuska , judiukunata mana kawaringapaka , pakallallami purikurka . Efraín suti puiblupi , chusa sitaska alpa kuchu kuchumi kagrirka . Chipika , paita katiraiagkunawanta sug punchakuna chisiagrirka .
Judiukunapa paskua atun puncha ñami chaiakurka . Manara paskua chaiagpi , chi alpa suiukunamanda achkakuna Jerusalenma chaianakugrirka , tukui pandariikunata maillariskasina rurangapa ; chasaka , Diuspa ñawipi allilla kawaringapa .
Chipika , Jesusta maskanakurka . Diuspa atun wasipi kagkunapas , kikinpura tapurinakurka : — ¿ Imatak iuianakungichi ? Kai atun puncha , ¿ paipas samungacha ?
Iaia sasirdutikuna i fariseokuna niska karkakuna : — Maikanpas Jesús maipi kaskata iachaspaka , willagsamungichi , paita apichingapa .
Paskuapa sugta puncha pisikuura , Jesuska Betania puibluma rirka Lázaro kaugsakuskama . Chi Lázaro wañuskatami kaugsachiska karka .
Jesús chipi chaiagriuraka , suma mikui mikungapa kaiarkakuna . Marta , mikui ianuska ialichikurka . Lazaropas , Jesuswa sugllapi mikunakurka .
Mariaka , chipi mikunakunkama , sug librasina nardo suti suma asna asiti iapa bali kulkiwa randiskata charirispa , Jesuspa chakikunapi tallirka . Nispaka , kikinpa agchawa tustachirka . Chasa talliura , chi wasi ukupi iapa suma asnaimi tukugsamurka .
Chiura Judas Iskariote , Jesusta katiraiagpura , Jesusta apichingapa iuiakugka , nirka :
— ¿ Imapatak chi asitita kimsa patsa puncha ganaska bali kulkimanda mana katurka ? Chiwa pudirirka , mana ñi imapas iukaskakunata chi kulkikunata karangapa — .
Paipa iuiaipi chi Judaska , mana iukagkunamanda mana iuiakurka . Kikin tukui paipurakunapa kulki wakachidur kaspa , pai kikinmanda sisai kaspami chasa rimakurka .
Jesuska nirka : — Ianga kawai . Chika , nukata pambawangapa punchapami wakachiraiarka .
Ñi ima mana iukagkunata imaurapasmi iukangapa kangichi . Ikuti nukataka sug ratullami kawawanakungichi .
Jesús Betania puiblupi kagta iachaspaka , iapa achka judiukuna chima chaiagrirkakuna . Jesusta kawangapaglla , mana ; Lázaro wañuska kaugsariskata kawangapawantami rirkakuna .
Chimanda , iaia sasirdutikuna iuiarirkakuna , Lazarotapas wañuchingapa .
Lázaro ikuti kaugsariska kagmandaka , achka judiukuna , chi taitakunata sakispa , Jesuswa tukurkakuna .
Chi kaiandi , iapa achka runakuna paskua atun puncha ialichingapa chaiagriska karkakuna . Jesuspas Jerusalenma chaiagrikugta iachaspaka , chimanda llugsirkakuna ringapa ,
ramus palmakuna kuchuspa , paita tupangapa . Tupagrispaka , kaparii kallarirkakuna : — Taita Diusta iapa suma kagtami ninchi . Atun Taita Dius kachamuska Israelmanda runakunapa atun mandag samug , paipa iapa kuiaskami kangi .
Jesuska , sug maltu buruta tarispa , tiarirka . Chiwanka , imasa ñugpamanda librupi willaraiaskasina tukugsamurka . Kasami niraiá :
Sión lumamanda warmikuna , mana manchanakuichi . Kawaichi . Kamkunapa atun mandagmi samuku . Sug burapa maltu wawa burupimi tiariska samuku .
Jesusta katiraiagkuna , kawanakuspapas , mana iacharkakuna pai ima rurakugta . Taita Dius paita suma atuniachiskauramandami , paimanda imasa willaraiaskasina chasa ruraskata iuiarigsamurkakuna .
Lázaro wañuska pambaraiaskata Jesús kaugsachispa kaiagta kawagkunaka , tukuikunata willanakurka .
Chi imaurapas mana kawaskasinata ruraskamanda iachaspami achkakuna paita tupagringapa llugsirkakuna .
Chasa kawaspaka , fariseokuna kikinpura rimarinakurka : — Kawaichi . Ñi imapas mana rurangapa pudinakunchi . Tukuikunami paillata katinakú .
Sug griego suti runakunapasmi Jerusalenma riska karkakuna , paskua atun puncha ialichinakuskapi Taita Diusta kunguringapa .
Chi runakunaka , Felipepagma kaillaiagrispa , nirkakuna : — Waugki , Jesusta kawaspa rigsingapami munanakunchi — . ( Felipe , Galilea alpa i Betsaida puiblumandami karka . )
Chiura Felipeka , Andresta willagrirka . Nispa pai iskandikuna , Jesusta willagrirkakuna , nispa : — Kamta munanakú rigsingapa .
Jesuska ainirka : — Kai Runa Tukuskata suma atuniachingapa puncha ñami chaiamuku .
Kasami nuka niikichita : trigu similla mana alpapi urmaspa wañugsina tukugpika , chasallami kidá , ñi ima mana tukuspalla . Ikuti alpapi urmaspa wañugsina tukuspakar , wiñariura , chi simillamanda achkami tiarí .
Chasallata , maikanpas kikinmandalla kaugsai munag , kikinmi puchukaringapa ka . Ikuti maikan kai alpapi kikinpa kaugsaita nukamanda iuiarispa , mana kispichigpika , mana puchukaridiru suma kaugsaitami taringapa ka .
Maikan nuka ima munaskata rurangapa munagka katichiwachu . Chasaka , nuka maipi kaskapi , chillapitami chi runapas kagringapa ka . Maikan nuka ima munaskata ruragta , nukapa Taitapasmi kuiangapa ka .
Kasapasmi Jesús nirka : — Kunaura , sungu nanagtami llakiwaku . Chimanda , ¿ kasachu nisa : “ Taitiku , kai llakiita kunaura anchuchiwai ” ? Mana . Chasapami samurkani — .
Chasa nispa , Taita Diusta nirka — Taitiku , kam iapa suma atun kagta kawachirii . Chiura , suma luarmanda rimai uiarigsamurka , kasa nispa : — Nuka iapa suma atun kagta kamwa ñami kawachirirkani . Mas nispa , ikutimi kamllawanta kawachiringapa kani .
Chipi kagkuna , chasa uiaspaka , sugkunaka nirkakuna : — Sinchimi triwinarka . Ikuti sugkunaka nirkakuna : — Sug anjilmi paita rimarka .
Jesuska nirkakunata : — Chi rimai uiariskaka , nukamanda mana uiarirkachu . Kamkunamandami uiarigsamurka .
Kunaurami kai alpapi kaugsagkuna justisiai tukungapa kankuna . Kunaurami kai alpapi mandag iaia kuku llugsichii tukungapa ka .
Nukaka , alpamanda atarichii tukuspa , tukuikunatami nukapagma kaillaiachingapa kani — .
Pai imasa wañungapa kaskatami chasa willakurka .
Jesús chasa niuraka , chipi kagkunaka nirkakuna : — Ñugpamanda librupi kawaspaka , iachanchimi , Taita Dius agllaska Cristoka ñi imaurapas mana wañungapa kagta . Nigpika , ¿ imapatak kamka nikungi : “ Runa Tukuskata chaiakumi , atarichii tukungapa ” ? Chi Runa Tukuska , ¿ pimandatak nikungi ?
Chiura , Jesuska ainirkakunata : — Mailla punchakunallami kai punchaiachig , kamkunapa chaugpipi kangapa ka . Kai punchaiachig kamkunawa kankama , nukawa puriichi ; chasaka , mana kamkunata tutaiai apigsamungapa . Tutapi purig mana iachanchu maipi rikugta .
Kai punchaiachig kamkunawa kankama , suma iuiawaichi . Chasaka , punchaiachig Taita Diuspa wambrakunami kankangichi . Chasa nispaka Jesús , paikunapagmanda anchurispa , mana kawarirka .
Chituku achka suma mana imaurapas kawaskasina judiukunapa ñawipi ruragpipas , Jesuswa mana tukurkakuna ;
chasaka , Isaías suti Santu Ispirituwa rimag imasa willaskasina tukugsamungapa . Kasami niraiá : Taitiku , ¿ pikunatak munarkakuna , nukanchi ima willaskata suma uiangapa ? Maillakunalla . Chasallata , atun Taita Diuspa iapa iachaita , ¿ pikunatatak kawachirka ?
Paikuna mana uiangapa , Isaías ñugpami willaska karka , kasapas nispa :
Taita Diusmi paikunapa ñawita tutaiachigsina rurarka . Iuiaikunatapasmi kichurka . Chasaka paikuna , mana ñawiwa kawagsina , mana iuiai iukagsinami tukungapa kankuna . Mana munankuna , nukawa tigramungapa . Tigramugpika , nukami ambintranikunata .
Paipa iuiaipi Jesús suma atun kagta ñugpata kawaspami Isaías chasa paimanda willarka .
Chasa willaraiaska kagpipas , judiukunapa achka taitakunapasmi Jesuswa tukurkakuna . Chasa tukuspapas , dimanchaimi mana kawariilla Jesusmanda rimarkakuna . Mana kagpika , fariseokunaka tandaridiru wasimandami paikunata llugsichintrakuna .
Jesuswa tukuspapas , masmi munarkakuna , kikinkunamandalla suma atuniachirii tukungapa , Taita Dius suma atuniachiita sakispa .
Jesuska , kaparispa , nirka : — Maikanpas nukawa tukuskakunaka , mana nukallawa iuianakunchu . Nukata kachamuwagtapasmi iuká iuianakunga .
Chasallata nukata kawawanakugka , kachamuwagtapasmi kawanakú .
— Kasapas . Nuka , kai alpapi kaugsanakuskapa iuiaikunata punchaiachingapami samurkani ; chasaka , maikanpas nukawa tukugpikunaka , tutapisina mana kaugsanakungapa .
Maikan uiawaspapas , nuka ima rimaskata mana ruragpika , pai pandariskakunata nuka mana kawakunichu . Mana samurkanichu , kai alpapi kaugsagkuna pandariskakunata kawangapa . Paikunata kispichingapami samurkani .
Maikan nuka ima rimaskata mana allilla uiaspa wabutiwagpika , sugmi pai pandariskakunata kawachingapa ka . Chi nuka rimaskakunata mana uiawagmandami puchukarii puncha tukui pandariskakunata kawachii tukungapa ka .
Nukapa iuiaillawa mana rimakunichu . Nukapa Taita kachamuwagmi willawarka , imasa nuka rimaspa iachachingapa kagta .
Nuka iachanimi , pai niskata uiaspa , mana puchukaridiru suma kaugsaita chaskingapa tiagta . Chimandami nukapa Taita imasa willawaskasina kamkunata willaikichita .
Paskuapa rurangapa suglla puncha pisikuura , Jesús ña iacharka , kai alpamanda paipa Taitapagma ringapa chaiakugta . Kai alpapi paiwa kagkunata iapa kuiaspa , wañunkamami munarka .
Paita katiraiagkunawa mikunakunkama , iaia kuku , ñami Judas Iskariote suti Simonpa wambrapa sungupi iuiachiska karka , Jesusta apichingapa .
Jesús ña iacharka , Taita Dius paipa makipi tukui karaska kagta ; chasallata , Taita Diuspagmanda samuspa , Taita Diuspagmallatata kutingapa kagta .
Nispaka , mikunakuskamanda atarispa , kikin kataraiaska katangata anchuchirispa , tustachidiru linsuta aisaspa , chumbillirirka .
Sug uchulla batiapi iaku tallispa , paita katiraiagkunapa chakikunata maillai kallarirka . Chakikunata maillaspaka , chumbilliraiaska linsuwami chakichispa aparka .
Simón Pedropa chakita maillangapa chaiauraka , Pedroka tapurka : — Taita waugki , ¿ kamchu nukapa chakikunata maillawankangi ?
Jesuska ainirka : — Nuka chasa rurakuskata , kam kunaura mana iachangichu . Kipamami ima niraiaskata iachangapa kangi .
Pedroka nirka : — Kam , ñi imaurapas mana nukapa chakikunata maillawangapa kangichu . Jesuska ainirka : — Nuka kamta mana maillagpika , kamka mana nukapa kangapa kangichu .
Chiura , Simón Pedro nirka : — Taita waugki , chasa kagpika , chakikunallata mana maillawai . Makikuna umawanta armachiwai .
Jesuska nirka : — Maikan ña armaska kaskata mana ikuti maillai ministinchu . Chasa armaska , ñi ima mana mapa kanchu . Chasallata , kamkuna armaskasinami kangichi ; nigpika tukuikunaka , manima — .
Jesús , pi paita apichingapa kagta iachaspami nirka : “ Nigpika , tukuikunaka mana armaskasina kangichichu ” .
Ña tukuikunapa chakikunata maillaspa , paipa kataridiruta katarispa , ikuti sugllapi tiarigrirka . Nispaka , nirkakunata : — Nuka ima kamkunata ruraska , ¿ iachangichichu ima niraiagta ?
Nukata , kamkuna niwangichimi : “ Iachachig taita ” i “ Iaia Jesús ” . Chasaka , allillami niwangichi . Chasami kani .
Nuka , kamkunapa iaia i iachachig taita kaspapas , kamkunapa chakikunatami maillarkaikichita . Chimandami kamkunatapas chasallata chaiaku , kam kikinpura maillanakungapa .
Nuka , kamkunata ñami kawachirkaikichita , imasa kam kikinpura ruranakungapa kagta .
Kasami nuka niikichita : lutrin , taitakunamanda mas atun mana kanchu . Chasallata kachamuska runa , kachamugmanda mas atun mana kanchu .
Chi tukui ima iachachiskata suma ruraspaka , Taita Diuspa iapa kuiaskami kapuankangichi .
— Tukui kamkunamanda , nuka mana chasa ninakuikichitachu . Nuka agllaskakunamanda ñami iachani . Chiwanka , ñugpamanda librupi imasa willaraiaskasina tukugsamungapa ka . Kasami niraiá : “ Nukawa tanda sugllapi mikugpas , nukapa kuntrami tukurka ” .
Kunaura , manara chasa tukugsamugpimi willaikichita ; chasa tukugsamuuraka , kamkuna , suma iuiariwaspa , nuka pi kagta rigsiwangapa .
Kasami nuka niikichita : maikanpas nuka kachaskata chaskigpika , nukata chaskiwagmi niraiá . Chasa chaskiwaspaka , nukata kachamuwagtapasmi chaskig niraiá .
Chasa nispaka Jesuska , sungu nanagta llakirispa , imasa pasaringapa kagta willarka , kasa nispa : — Kasami nuka niikichita : kam kikinpuramanda sugmi apichiwangapa ka .
Chiura paita katiraiagkuna , ñawima kawarinakuspa iuianakurka : “ ¿ Pimandasik chasa rimaku ? ” .
Jesusta katiraiagpura mas kuiaskaka , paita kimirispa tiakurka .
Pai kimiraiaskataka , Simón Pedro ñawiwa siñas rurarka , tapuchingapa : ¿ pimandami Jesús chasa rimaku ?
Chiura chi runaka , Jesuspagma mas kimirispa , tapurka : — Taita waugki , willawai : ¿ pitak ka ?
Chiura , Jesuska ainirka : — Nuka sug piti tanda jukuchispa , karasa ; paimi ka — . Chasa nispaka , tanda jukuchispa , Judas Iskariotetami kararka . Chika karkami Simonpa wambra .
Chi tandata chaskispa mikuuraka , chiuralla iaia kukuka Judaspa sunguma iaikurka . Nispaka Jesuska , paita nirka : — Kam ima rurangapa kaskata utkalla rurai .
Ñi maikan Jesuswa mikunakugpura mana iacharkakuna , imamanda pai chasa nikugta .
Sugkuna iuianakurka : “ Judas kulki wakachidur kagmanda , atun punchapipa ima ministiskakuna randingapachar kachaku ” . Ikuti sugkunaka iuianakurka : “ Ñi ima mana iukaskakunatachar karangapa kachaku ” .
Judas chi tandata mikungallawa llugsiura , ña tutami karka .
Judas ña llugsiura , Jesuska nirka : — Kunaurami kai Runa Tukuskata suma atuniachiska tukuku . Nukawami Taita Diuspas suma atuniachiska tukuku .
Taita Diuska , nukawa atuniachiska tukuspa , nukatapasmi atuniachiwangapa ka . Mana unaillami atuniachiwangapa ka .
— Nukapa kuiaskakuna , kamkunawa mana unai kangapa kanichu . Chiuramandaka , kamkunata iapa llakiimi tukungapa ka . Imasami judiukunata nirkani : chasallatami kunaura kamkunatapas niikichita : “ Nuka maima ringapa kaskama , kamkunaka mana rii pudingapa kangichichu ” .
— Kamkunata sug musu mandaitami sakiikichita : kam kikinpura kuianakungapa . Imasami nuka kamkunata kuiarkaikichita : chasallata kam kikinpurapas kuianakuspa kaugsangichi .
Chasa kuianakugpika , tukuikunami iachangakuna , kamkuna nukata katiraiawagkuna kagta .
Chiura , Simón Pedroka tapurka : — Taita waugki , ¿ maimatak rikungi ? Chiura , Jesús ainirka : — Nuka maima ringapa kaskama , kunaura kam mana katiwai pudingapa kangichu . Kipamami katichiwankangi .
Pedroka tapurka : — Taita waugki , ¿ imawantak kunaura nuka mana kamta katingapa pudiiki ? Kammanda wañuchiipasmi tukuntrani .
Chasa niura , Jesuska ainirka : — Nukamanda wañungapa munakugpipas , kasami nuka niiki : gallu manara kantagpimi kamka kimsa biaji nukamanda ningapa kangi : “ Paita mana rigsinichu ” .
Kasapasmi Jesús nirka : — Mana sungupi iapa irkiaspa kaichi . Imasami Taita Diusta suma iuiangichi : nukatapas chasallata suma iuiawaichi .
Nukapa Taitapagpi achka kaugsadirumi tia . Mana chasa tiagpika , timpumi willaikichita . Kunaura , paipagmami ringapa kani , kamkunamanda kaugsadiruta allichigringapa .
Chi kaugsadiruta ña allichigrispaka , ikutimi samusa , kamkunata pusangapa ; chasaka , nuka maipi kaskapi , kamkunapas kaugsagringapa .
Nuka maima rikuskamaka , kamkuna ñami iachangichi imasa chaiagringapa .
Chasa uiaspaka , Tomás nirka : — Taita waugki , nukanchi mana iachanchi kam maima rikugta . ¿ Imasatak iachasunchi maikan ñambi ringapa kagta ?
Chiura , Jesuska ainirka : — Nukami kani chaiagridiru ñambisina . Ñi imapi mana llullag , kaugsai karagpasmi kani . Nukallawami nukapa Taitapagma chaiagridiru ka .
Nukata rigsiwaspaka , nukapa Taitatapasmi rigsigsina kangichi . Kunauramandatami ña paita rigsispa kawanakungichi .
Chasa uiaspaka , Felipe nirka : — Taita waugki , kamba taitata nukanchita kawachii . Chillami munanchi .
Chiura Jesuska , paita ainirka : — Nuka , ña unaimi kamkunawa kani . Nigpika , ¿ manarachu kam nukata rigsiwangi ? Maikanpas nukata kawawag , nukapa Taitatapasmi ña kawag niraiá . Nigpika , ¿ imawantak kam niwakungi : “ Kamba taitata nukanchita kawachii ” ?
¿ Manarachu suma iuiangi , nukapa Taita nukawa i nukapas Taitawa suglla kagta ? Nuka ima kamkunata rimakuskaka , nukapa iuiaillawa mana rimakunichu . Nukapa Taita , nukawa suglla kaspami nuka tukui ima ruraskata rurag ka .
Suma iuiawaichi , nukapa Taita nukawa i nukapas nukapa Taitawa suglla kagta . Mana nukata iuiawaspapas , nuka ima rurakuskallata kawaspa , chasa kagta iuiariichi .
— Kasami nuka niikichita : maikanpas nukata suma iuiawag , nuka imasa ruraskasinallatatami rurangapa ka . Nukapa Taitapagmami nuka rikuni . Chimanda maikan suma iuiawag , imaurapas mana kawaskasina mas sumami mainigtapas rurangapa ka .
Kamkuna nukamanda iuiarispa mañagpikunaka , tukuimi chaskinkangichi , nukapa Taitata paipa wambrawa mas suma atuniachingapa .
Imapas kamkuna nukamanda iuiarispa mañagpikuna , nukapasmi karasakichita .
— Kamkuna nukata kuiawaspaka , nuka imasa niskasinami rurankangichi .
Nukaka , nukapa Taitata mañapusakichitami , kamkunata sug sumaglla iuiachigta kachamungapa . Paimi imaurapas kamkunawa kangapa ka .
Pai Santu Ispiritumi tukuipi sutipa kaskata willangapa ka . Kai alpapi tiaskakunallawa iuiagkuna , paita mana iachaspa i mana rigsispa , mana paita chaskingapa kankunachu . Ikuti kamkunaka , paita rigsingichimi . Pai , kamkunawami ka . Kamkunapa iuiaipipasmi kaugsagsamungapa ka .
— Chasaka , kamkunata wagchusina mana sitaikichitachu . Kamkunapagma ikutimi samusa .
Kai alpapi tiaskakunallawa iuiagkuna , sug ratullami kawawanakú . Nispaka , mana mas kawawangapa kankunachu . Kamkunakar , ikutimi kawawangapa kangichi . Nuka kaugsalla kagmanda , kamkunapas kaugsallami kangapa kangichi .
Chi punchamandami iachankangichi , nukapa Taitawa nuka suglla kagta ; chasallata , kamkuna nukawa i nukapas kamkunawa suglla niraiagta .
— Maikanpas nuka ima niskata iachaspa suma ruragkunami sutipa nukata kuiawag kankuna . Nukata kuiawagkunataka , nukapa Taitapasmi kuianga . Nukapas , paikunata nuka kuiag kagta kawarisami .
Chiura sug Judas , mana Iskariote kagka , tapurka : — Taita waugki , ¿ imapatak nikungi , kai alpapi tiaskakunallawa iuiagkunata mana kawarispalla , nukanchillata kawaringapa ?
Chiura , Jesuska ainirka : — Maikan nukata kuiawagkunaka , nuka imasa niskatami rurangakuna . Paikunataka , nukapa Taitapasmi kuianga . Kuiaspaka , samusunchimi , paikunapi kaugsadiru rurangapa .
Ikuti nukata mana kuiawagkunaka , nuka ima niskata mana rurangapa kankunachu . Chi rimaikuna kamkuna uiawanakuskaka , nukapa iuiaillawa mana kanchu . Nukapa Taita kachamuwaska , paipa iuiaitami willanakuikichita .
— Nuka , chara kamkunawa kankamallami tukui chi rimaikunata willanakuikichita .
Santu Ispiritutaka nuka mañaskamandami nukapa Taita kachamungapa ka . Pai Ispíritu kamkunata sumaglla iuiachig , samuspaka , tukui imasa kaskasinami iachachigsamungapa ka . Nuka kamkunata kunaura tukui ima willaskatapasmi ikuti iuiachingapa ka .
— Kamkunata sakiikichitami , nukasinallatata sumaglla kaugsangapa , parijuma mana manchanakuspalla . Chi suma kaugsai mana kanchu imasa kai alpapi tiaskakunallawa iuiagkuna kaugsankuna : chasa . Chimanda , mana llakispa manchaspa kangichi .
Ñami willarkaikichita : “ Nukaka rikunimi . Chasa kagpipas , kamkunapagma ikutimi samusa ” . Kamkuna sutipa kuiawagpika , nukapa Taitapagma rikugmanda uiaspa , iapami kuntintarintrangichi . Nukapa Taita , nukamanda mas atunmi ka .
Kunaura , manara chasa chaiagpimi willaikichita ; chasa pasariuraka , kamkuna , nuka ima willaskata iuiarispa , suma iuiawangapa .
— Kasapas . Iaia kuku kai alpapi mandag samukugmandami nuka kamkunawa mana iapa rimangapa kani . Chi iaia kukuka mana iukanchu nukawa ñi imapas kawanga .
Pai chasa samukugpipas , nukataka chaiawakumi , kai alpapi kaugsagkunata kawachingapa , nukaka nukapa Taitata kuiagta ; chasallata , nukapa Taita imasa niwaskasina nuka rurag kagta . — Atariichi . Kaimanda akushi .
Kasapasmi Jesús nirka : — Nukami kani ubas alli sachasina . Nukapa Taitaka , chi suma sachata almagsinami ka .
Sachata almag , malki mana muiu apariskakunata kuchunmi . Ikuti malki muiu iukaskakunataka ladu ladu malkikunata anchuchispa , suma almaspami sakí ; chasaka , mas suma muiukuna tiaringapa .
Kamkuna , nuka ima rimaskata uiawaspaka , ñami alli malkikunata almaskasina kangichi .
Nukawa kaichi . Nukapas , kamkunawami kasa . Imasami malki , kikin sachama mana llutaraiagpika , ñi ima muiu mana tiaringapa ka : chasallatami kamkuna , mana nukawa sugllapi kagpika , chi mana muiuiug malkikunasina kantrangichi .
— Nukami kani chi ubas alli sachasina . Kamkunami chi malkikunasina kangichi . Maikan nukawa sugllapi kag , nukapas paiwa kagpika , paika achka mikui muiu iukagsinami ka . Mana nukawa sugllapi kaspaka , ñi imapas mana pudingapa kangichichu .
Imasami malki sachamanda anchuchiska , ña tusta kauraka , tandachispa , ninapi sitankuna rupangapa : chasallatami maikan mana nukawa sugllapi kagkunaka , sitai tukungapa kankuna .
— Kamkuna nukawa sugllapi kaspa , nuka imasa niskata ruraspaka , tukui ima mañaskaka chaskinkangichimi .
Kamkuna achka mikuisina iukaskawa nukapa Taitata sumami atuniachipuangapa kangichi . Chasaka , nukapa iachaikugkuna kagtami kawachingapa kangichi .
— Imasami nukapa Taita , nukata kuiawá : chasallatami nukapas , kamkunata kuiaikichita . Chiwanka , sumaglla kaugsanakungichi , nukapa kuiaskakuna kangapa .
Nukapa Taita ima niwaskata nuka ruraspaka , paipa kuiaskami kani . Chasallata kamkunapas , nuka ima niskata ruraspaka , nukapa kuiaskakunami kankangichi .
Chasa niikichitami , nuka kamkunawa iapa suma alli iuiachiiwa kangapa . Chasaka kamkunapas , nukawa iapa suma iuiachiiwami tukuipi allilla kankangichi .
— Kasa rurangapami niikichita : imasami nuka , kamkunata kuiaikichita : chasallata kamkunapas , kam kikinpura kuianakuspa kaugsangichi .
Maikanpas paipa kuiaska iacharidukunamanda wañugpika , tukuikunamandapas mas kuiagmi ka .
Nuka ima niskata kamkuna ruraspa kagmandami nukapa kuiaska iacharidukuna kapuangichi .
— Lutrinkuna mana iachankunachu , taitakuna ima ruranakugta . Chimandami kamkunata mana niikichita : “ Lutrinkuna ” . Kunauramanda , nukapa kuiaska iacharidukunami kapuangichi . Nukapa Taitata tukui imasa uiaskasinami kamkunata willaspa iachachirkaikichita .
— Kamkuna mana nukata agllawarkangichichu . Nukami kamkunata agllarkaikichita . Chasaka , kamkuna maima riskapi , malki suma muiuiugsina kaspa , allillami ruragrinkangichi . Chi alli ruraskakunaka , ñi imaurapas mana puchukaringapa kanchu . Chiwanka , tukui ima nukapa Taitata nukamanda iuiarispa mañagpikunaka , paimi kamkunata karangapa ka .
Kasa rurangapami niikichita : kam kikinpura kuianakuspa kaugsangichi .
— Kai alpapi tiaskakunallawa iuiagkuna kamkunata mana munagpika , iuiaringichi : paikuna ñugpami nukata mana munawarkakuna .
Kamkuna kai alpapi tiaskakunallawa iuiagkunasina kagpi , paikuna kikinpurasinami kamkunata kuiantrakuna . Kamkuna mana kangichichu kai alpapi tiaskakunallawa iuiagkunasina . Nukami kamkunata kai alpapi kaugsanakuskapuramanda agllarkaikichita . Chimandami kai alpapi tiaskakunallawa iuiagkuna , kamkunata wabutispa , mana munankuna .
Nuka ima rimaskata iuiariichi : “ Lutrin , paipa taitakunamanda mas atun mana kanchu ” . Nukata mana munawagkuna , kamkunatapasmi mana munangapa kankuna . Nuka ima rimaskata uiaspa ruragkunaka , kamkuna imasa rimaskakunatapasmi chasallata uiangapa kankuna .
Ikuti mana uiagkunaka , nukata kachamuwagta mana rigsispami kamkunata chasa tukui imapas jiru rurangapa kankuna , kamkuna nukawa tukugmanda .
— Nuka mana samuspa , paikunata rimagsamunimi ; paikuna , pandariskapas , manachar pandariska niraiantra . Chimanda , kunaura mana pudinkunachu ningapa : “ Nuka mana iacharkanichu ” .
Maikanpas nukata mana munawag , nukapa Taitatapasmi mana munag ka .
Mana pipas kawaskasinata , paikunapa ñawipi , nuka mana ruragsamunimi ; paikuna , pandariskapas , manachar pandariska niraiantra . Chimanda kunaura , nuka ima ruraskata kawaspapasmi nukata mana munawankuna . Chasaka , nukapa Taitatapasmi mana munapuankuna .
Imasa paikunamanda ñugpamanda librupi willaraiaskasinami tukugsamuku . Kasami niraiá : “ Iangami nukata mana munawarkakuna ” .
— Kasapas . Sumaglla iuiachigtami nukapa Taitapagmanda kachamusakichita . Pai Santu Ispíritu kanmi ñi imapi mana llullaspalla sutipa kaskata willag . Nukapa Taitapagmanda samuspa , nukamandami tukuipi allilla willangapa ka .
Chiuramandami kamkunapas , nukawa ñugpamandata kaspa , suma allilla iuiarispa , nukamanda willangapa kangichi .
— Chimandami ña nirkaikichita , kamkuna chasa pasarikuuraka , nukamanda ñi imapipas mana sug rigcha iuiawanakungapa .
Kamkunata judiukuna tandaridiru wasikunamandami llugsichingapa kankuna . Chi punchakuna chaiaura , maikanpas kamkunata wañuchispaka , iuianakungami : “ Taita Dius imasa munaskasinami allilla rurakuni ” .
Nukapa Taitata ñi nukata mana rigsispami chasa rurangapa kankuna .
Nuka willaspami sakiikichita , chasa chaiaura , nuka ima willaskata iuiaringapa .
— Nuka mana ñugpa willarkaikichitachu , kamkunawa kaspa . Ikuti kunauraka , nukata kachamuwagpagmami ringapa kani . Ñi pipas mana tapuwangichichu : “ ¿ Maimatak rikungi ? ” .
Nuka chasa rimaskamandami kamkuna , iapa irkiaspa , sungu nanagta llakiiwa kangichi .
Chasa kagpipas , sutipa kaskatami kasa niikichita : nuka , kamkunamanda allillapami rikuni . Nuka mana rigpika , kamkunata sumaglla iuiachig Santu Ispíritu mana samungapa kanchu . Nuka rispaka , paita kamkunapagmami kachamusa .
— Pai samuspaka , kai alpapi tiaskakunallawa iuiagkunata iuiachingapami ka mana allilla ruranakugta . Imasa chaiaskasina allilla rurangapami iuiachingapa ka . Kasapas . Taita Dius justisiag kagtami iachachingapa ka .
Nukata rigsingapa mana munawagmandami paikunata iuiachingapa ka mana allilla ruranakugta .
Nukapa Taitapagma riura , kamkuna mana mas nukata kawawangapa kangichichu . Chimandami pai , imasa chaiaskasina allilla rurangapa iuiachingapa ka .
Iaia kuku kai alpapi mandag ñami justisiai tukuska ka . Chasa Taita Dius justisiag kagtami pai tukuipi iuiachispa iachachingapa ka .
— Kamkunata willangapa , achkami iukani . Chasa iukagpipas , kamkuna kunaura manima tukuimanda iachaikui pudingapa kangichichu .
Santu Ispíritu ñi imapi mana llullaspalla sutipa kaskata willagmi samungapa ka . Paika , samuspa , tukui imasa sutipa kaskatami kamkunata allilla suma iuiachispa iachachingapa ka . Mana rimangapa ka pai kikinpa iuiaillawa . Taita Dius ima niskata uiaskatami kamkunata willangapa ka . Imasa mas kipama chaiangapa kaskatapasmi willangapa ka .
Nuka rimaskata chaskiwaspami kamkunata mas allilla iachachigsamungapa ka . Chasamandami pai nukata suma atuniachiwangapa ka .
Nukapa Taita tukui ima iukaska , nukapami ka . Chimandami niikichita : “ Nuka rimaskata chaskiwaspami kamkunata mas allilla iachachigsamungapa ka ” .
Kasapasmi Jesús nirka : — Sug mana unailla , nukata mana kawawangapa kangichichu . Sug ratumaka , ikutimi kawawangapa kangichi .
Chiuraka paita sug katiraiagkuna , kikinpura tapurinakurka : — Nukanchita chasa rimaika , ¿ imatak niraiá ? “ Sug mana unailla , nukata mana kawawangapa kangichichu . Sug ratumaka , ikutimi kawawangapa kangichi ” . Kasapasmi nirka : “ Nukapa Taitapagmami ringapa kani ” .
Chi mana unailla , ¿ imasik niraiá ? Chasa rimai ima niraiagta mana iachanchichu .
Jesuska , paikuna chasa tapungapa iuianakuskata iachaspa , nirka : — Kasami nirkaikichita : “ Sug mana unailla , nukata mana kawawangapa kangichichu . Sug ratumaka , ikutimi kawawangapa kangichi ” . Chasa rimaikunamandaka , ¿ manachu kamkunapura tapurinakungichi : “ ¿ Imatak niraiá ? ” ?
Kasami nuka niikichita : kamkuna , iapa llakirispami wakankangichi . Ikuti kai alpapi tiaskakunallawa iuiagkunaka , sumami kuntintaringakuna . Kamkunapa llakiikuna iukaskaka , iapa alli iuiachiiwami tukungapa kangichi .
— Maikan warmi , wawita iukangapa puncha chaiakuuraka , sinchi llakiiwami ka . Nispaka , wawita tiagsamuuraka , chi llakii iukaskata ñi ima mana iuiarí . Sug wawita kai alpama chaiachigsamuskamandami alli iuiachirí .
Chasallata kamkuna , kunaura sutipami iapa llakiiwa kangichi . Nuka kamkunata ikuti kawarigsamuuraka , iapa alli iuiachiiwami tukungapa kangichi . Chi alli iuiachiitaka , ñi pipas kamkunapa sungumanda mana kichungapa pudingapa kankunachu .
— Chi puncha , ñi imamandapas mana tapuchiwangapa kangichichu . Kasami nuka niikichita : nukamanda iuiarispa , tukui ima nukapa Taitata kamkuna mañagpika , paika tukuimi karamungapa ka .
Kunankama kamkuna , nukamanda iuiarispa , manara imapas mañaska kangichichu . Chasa mañaichi , chaskingapa . Chiwanka , kamkunapa iapa alli iuiachiiwami tukungapa kangichi .
Kasapasmi Jesús nirkakunata : — Iuiai apingasina parlukunallawami rimarkaikichita . Ñami chaiamuwangapa ka , mana parlukunallawa chasa rimangapa . Chiurami tukui allilla nukapa Taitamanda willasakichita .
Chi punchami , nukamanda iuiarispa , nukapa Taitata mañangapa kangichi . Mana niikichitachu : nukami kamkunamanda nukapa Taitata mañapusakichita .
Nukapa Taita kikinmi allilla kamkunata kuiá , kamkuna nukata kuiawaspa , nuka Taita Diuspagmanda llugsispa samuska kagta suma iuiawagmanda .
Sutipami niikichita : nukapa Taitapagmanda llugsispami kai alpama samurkani . Kunauraka , ikuti kai alpata sakispa , nukapa Taitapagmami ringapa kani .
Chiura , Jesusta katiraiagkuna nirkakuna : — Kunaurami nukanchita allilla willakungi , mana iuiai apingasina parlukunallawa .
Kunaurami iachanchi , kam tukui iachagta . Chimandami mana ministingi , ñi pipas kamta tapuchingapa . Chasamandami suma iuianchi , kam Taita Diuspagmanda llugsispa samuska kagta .
Chiura , Jesuska nirka : — ¿ Sutipachu kunaura suma iuiawangichi ?
Chaiamungapa puncha ñami chaiamurka ; kamkunaka , kam kikinkunapagmami mitikungapa kangichi . Chasaka , nukata sapallami sakiwangapa kangichi . Chasa kagpipas , nukaka mana sapalla kanichu . Nukapa Taitami nukawa ka .
Chasami rimaikichita , kamkuna kai alpapi iapa llakiiwa kaspapas , nukawa suma iuiarispaka , mana llakiiwa kagsina kangapa . Chasa iapa llakiiwa kaspapas , mana manchanakungichi . Nukaka , iaia kuku kai alpapi mandagta ñami mitikuchirkani .
Chasa nispaka Jesús , awasinama kawaspa , kasami nirka : — Taitiku , nukapa puncha ñami chaiamurka . Nuka kamba wambra kagta suma atuniachiwai ; chasaka , nukapas kamta atuniachingapa .
Kam , tukuikunatami nukapa makipi churarkangi , tukui kam agllapuaskakunata mana puchukaridiru suma kaugsaita nuka karangapa .
Kam sutipa suglla Taita Dius kagta i nuka Jesucristo kam kachamuwaska kagta rigsigkunami chi mana puchukaridiru kaugsaita iukankuna .
— Nukaka , kam tukui imasa niwaskasina rurai puchukaspami kai alpapi suma atuniachirkaiki .
Kunaura , Taitiku , imasami , ñi imapas manara tiagpita , nuka kamwa suma atuniachiska karkani : chasallata kunaura , nukata kamllawanta suma atuniachiwai .
— Kammi , kai runakunata kai alpapi kaugsagpuramanda agllaspa , nukapa makipi churarkangi . Paikunata , kam imasa kaskasinami nuka willarkani . Paikuna , kambami karkakuna . Kammi nukapa makipi churarkangi . Kamba rimaita allilla uiaspa , mana kungarispallami kankuna .
Chiwa , kunaura iachankunami , tukui ima nuka iukaskaka kam karawaskata , nuka chaskiska kagta .
Kam ima niwaskata paikunata willarkanimi . Paikuna , nuka ima willaskata suma iuiaspa , sutipami iachankuna , nuka kambagmanda llugsispa samuska kagta . Kam nukata kachamuwaska kagtapasmi sumaglla iuianakú .
— Paikunamandami nuka mañakuiki . Mana mañakuikichu kai alpapi tiaskakunallawa iuiagkunamanda . Kam nukapa makipi churaskakunamandami mañakuiki , paikuna kam kikinpa kagmanda .
Tukui nukapakuna , kambami ka . Chasallata tukui kambakuna , nukapami ka . Paikunapimi nuka suma atuniachiska tukuni .
— Nuka , ña mana kai alpapi kangapa kanichu . Paikunakar , charami kai alpapi kangapa kankuna . Nuka rikunimi , kamwa kangapa . Tukuipi mas alli Taitiku , kam nukapa makipi churaska runakunata kamba iapa iachaiwa charipuaikunata ; chasaka , imasami nukanchi , suglla kanchi : chasallata paikunapas , suglla iuiaiwa kangapakuna .
Nuka , paikunawa kankama , kam nukapa makipi churaskakunata kamba iapa iachaiwa allillami kawaspa charirkanikunata . Paikuna , ñi sug mana chingarkachu . Chi chingaringapa niraiaska runallami chingarka , imasa ñugpamanda librupi willaraiaskasina tukugsamungapa .
— Kunauraka nuka , kambagmami rikuni . Kai alpapi chasami rimakuiki , paikunapas , suma kuntintarispa , nukapa alli iuiachiiwa tukungapakuna .
Paikunata , kam imasa niwaskasinami willarkani . Imasami nuka , mana kai alpamanda kani : chasallatami paikunapas , mana kai alpapi tiaskakunallawa iuiagkunasina kankuna . Chimandami kai alpapi tiaskakunallawa iuiagkuna , paikunata mana munankuna .
Mana mañakuikichu : kam , kai alpamanda paikunata llugsichipuai . Tukui mana allilla ruraikunamanda kispichipuangi , paikunamanda mañakuiki .
Imasami nuka , mana kai alpamanda kanichu : chasallatami paikunapas , mana kai alpapi tiaskakunallawa iuiagkunasina kankuna .
Tukuipi sutipa kaskata paikunata sumaglla iuiachipuai , paikuna kamballa kangapa . Kamba rimai , tukuipi sutipami ka .
Imasami kam , nukata kai alpama kachamuwarkangi : chasallatami nukapas , paikunata kachakuni , kai alpapi willaspa puringapa .
Paikuna allilla kangapami nuka ikuti niiki : “ Kamballami kani ” ; chasaka paikunapas , kamba mana llullaspalla sutipa rimaiwa kamballa kangapakuna .
— Kaipi kagkunamandalla mana mañakuikichu . Paikuna nukamanda willaskakunawa tukui suma iuiawanakugmandapasmi mañakuiki ;
chasaka tukuikuna , suglla niraiangapa . Imasami kam Taitiku nukawa suglla kangi i nuka kamwa suglla kani : chasallata paikunapas , nukanchiwa suglla niraiangapami mañakuiki . Chasaka , kai alpapi tiaskakunallawa iuiagkunapas iachangakunami , nukaka kam kachamuwaska kagta .
— Kam imasami nukata suma atuniachiwarkangi : chasallatami nukapas , paikunata atuniachirkani ; chasaka , imasami nukanchi , suglla kanchi ; chasallata paikunapas , suglla niraiangapa .
Nuka paikunawa sugllapimi kani ; kampas nukawa sugllami kangi ; chasaka paikunapas , tukuipi suglla niraiangapa . Chasaka , kai alpapi tiaskakunallawa iuiagkunapas iachangakunami , kam nukata kaima kachamuwaska kagta . Kasapasmi iachangakuna : kam imasami nukata kuiawangi : chasallatami paikunatapas kuiangi .
— Taitiku , kam nukapa makipi churawaskakunamanda , kasami munani : nuka suma luarpi kaura , paikunapas chipi nukawa kagrichukuna ; chipika , nuka suma atuniachiska kaskata kawawangapa . Kai alpa manara tiagpita kam , nukata kuiawaspami suma atuniachiwarkangi .
— Tukuipi allilla rurag Taitiku , kai alpapi tiaskakunallawa iuiagkuna mana kamta rigsigpipas , nukami allilla rigsiiki . Kaipi kagkunaka iachankunami , kam nukata kachamuwaska kagta .
Paikunata , kam imasa kaskasinami nuka willarkani . Masmi paikunata willangapa kani ; chiwanka , imasami kam kuiawangi : chasallata , pai kikinpurapas kuianakuspa kaugsangapa ; chasaka , nuka paikunawa suglla tukuska kangapa .
Chasa nispaka Jesús , paita katiraiagkunawa llugsispa , Kedrón suti iaku sug ladu chimba rispa , sug wirta tiaskama iaikugrirkakuna .
Chi wirtata Judas , Jesusta apichingapa kag , allillami rigsirka . Chipimi karka Jesuswa tukui katiraiagkunawa tandaridiru .
Chimanda Judaska , suldadukunata , i iaia sasirdutikuna i fariseokuna kachaska alwasilkunata pusaspa , chi wirtama chaiagrirkakuna , lintirna , nina sindi i wañuchinakudiru charispa .
Jesuska , tukui imasa pasangapa kagta iachaspa , chaianakuskata kaillaiaspa , tapurka : — ¿ Pitatak maskanakungichi ?
Chiura ainirkakuna : — Nazaret puiblumanda Jesusta . — Nukami kani — Jesús nirka . Judas paita apichigpasmi chi alwasilkunawa karka .
Jesús “ Nukami kani ” niura , chipi kagkunaka , katima kutirispa , alpama urmarkakuna .
Ikutimi Jesuska tapurkakunata : — ¿ Pitatak maskanakungichi ? Chiura ainirkakuna : — Nazaretmanda Jesusta .
Chasa ainiura , Jesuska nirka : — Ñami nirkaikichita : “ Nukami kani ” . Nukata maskawanakugpika , kai nukapa runakunata ianga kawaichi richukuna — .
Chasaka nirkami , ñugpamanda librupi imasa willaraiaskasina tukugsamungapa . Chipika , kasami niraiá : “ Kam nukata mingawaskakunaka , ñi sug mana chingachirkanichu ” .
Chiura Simón Pedroka , ispada charikuskata surkuspa , Malko suti iaia sasirdutipa lutrinta piaspa , alli ladu rinrita ialigta kuchurka .
Jesuska , Pedrota nirka : — Kamba ispadata churachidirullapita wakachii . Nukata chaiawakumi , nukapa Taita imasa niwaskasina iapa llakii iukangapa .
Chiuraka suldadukunata mandag i judiukunapa alwasilkuna , tukuikuna , Jesusta apispa , watarkakuna .
Nispaka , Anaspagma ñugpa chaiachigrirkakuna . Anaska , Kaifaspa suigrumi karka . Kaifaska , chi wata iaia sasirdutimi karka .
Chi Kaifasmi , judiukunata iuiachispa , kasa niska karka : “ Kai alpapi tukui kaugsanakuskamanda chaiakumi , suglla runa wañungapa ” .
Jesusta chaiachinakugriura , Simón Pedro i sug katiraiagpura katichinakurka . Iaia sasirdutipa wasi kancha ladulla Jesusta iaikuchigriuraka , chi sug katiraiagpas iaikurka , iaia sasirdutipa rigsidu kaspa .
Pedro , kancha pungullapi saiakurka . Ikuti iaia sasirdutipa rigsiduka , ukupi kaspa , llugsispa , pungu kawag warmita rimaspa , Pedrota iaikuchirka .
Chiura chi warmika , Pedrota tapurka : — ¿ Manachu kampas , Jesusta katiraiagpura kangi ? — Mana kanichu — ainirka .
Iapa chiri kagmanda , iaia sasirdutipa lutrinkuna i alwasilkuna , kilimsa nina sindichispa , kununakurka . Pedropas , paikunawa kunukurka .
Iaia sasirdutika , Jesusta katiraiagkunamanda i pai ima iachachikuskamanda paita tapuchirka .
Chiura , Jesuska ainirka : — Tukui kawanakuurami nuka rimakurkani . Imaurapas tandaridiru wasikunapi i Diuspa atun wasi ukupi , maipi tukui judiukuna tandaridiru kaskakunapimi iachachikurkani . Pakallaka , ñi imapas mana rimakurkanichu .
¿ Imapatak nukata chasa tapuchiwakungi ? Uiawagkunata tapuchii , nuka ima paikunata rimagta . Paikuna iachankunami nuka ima rimaskata .
Jesús chasa niura , sug alwasil paipa ladu saiakug , paita puñitiwa piaspa , nirka : — ¿ Chasachu atun taitata ainidiru ?
Chiura , Jesuska ainirka : — Imapi nuka mana allilla rimaska kagpika , chita willawai . Nuka allilla rimakugpika , ¿ imapatak piawakungi ?
Nigpi Anaska , Jesusta wataskalla kacharka , Kaifás suti iaia sasirdutipagma .
Chikama Simón Pedro , nina kunuspa saiakurka . Paita kawaspaka , tapurkakuna : — Kampas , ¿ manachu Jesusta katiraiagpura kangi ? Paika ainirka : — Mana kanichu .
Chiura iaia sasirdutipa sug lutrin , Pedro rinrita kuchuska runapapuraka , tapurka : — Jesús kadiru wirtapi , ¿ manachu nuka kamta kawarkaiki ?
Ikuti Pedro ainirka : — Chipika , nukaka manima karkanichu . Chasa nigllapi , gallu kantarka .
Kaifaspagmanda Jesusta aparkakuna Romamanda mandagpa suma tiaridiruma . Iapa tutatami karka . Judiukuna , chi ukuma mana iaikurkakuna ; chasaka , paskua puncha mikudiruta mikui pudingapa . Mana judíu runakunapa wasima iaikuspaka , mapakunasinami paikunamandaka niraiarka .
Chimanda mandag Pilatoska , kanchama llugsispa , tapurkakunata : — Kai runa , ¿ ima mana allilla ruraskamandatak willawangapa samunakungichi ?
Chiura ainirkakuna : — Kai allilla rurag kagpika , manachar kambagma apamuntranchi .
Pilatoska nirka : — Chasa kagpika , kamkuna iachaichi . Imasa kamkunapa ñugpamanda librupi niraiaskasina paita ruragriichi . Chasa niura , judiukuna nirkakuna : — Nukanchita mana lisinsiaraianchu , ñi pitapas wañuchingapa — .
Chasa nirkakuna , Jesús kikin imasa pai wañungapa kagta , ñugpa willaskasina tukugsamungapa .
Pilatoska , pai suma tiaridiruma ikuti iaikuspaka , Jesusta kaiaspa , tapuchirka : — Kam , ¿ judiukunapa atun mandagchu kangi ?
Chiura , Jesuska ainirka : — ¿ Kamba iuiaillawachu chasa ningi ? Mana kagpika , ¿ sugkunachu kamta chasa nukamanda nirkakuna ?
— Nuka , mana judíu kanichu — Pilatos ainirka — . Kamba alpamanda runakuna i iaia sasirdutikunami kamta kaima apamurkakuna . ¿ Imatak ruraspa purikurkangi ?
Chiura , Jesuska ainirka : — Nukapa mandai , kai alpamanda mana kanchu . Kai alpamanda nukapa mandai kagpika , nukapa runakunachar michawantrakuna , judiukuna mana apiwangapa . Kai alpamanda , nukapa mandai mana kanchu .
Chiura , Pilatos tapurka : — Chasa kagpika , ¿ atun mandagchu kangi ? — Kam allillami ningi — Jesuska ainirka — , “ Nuka , atun mandagmi kani ” . Chasapami nuka kai alpama samurkani , ñi imapi mana llullaspalla sutipa kaskata willangapa . Maikan sutipa kaskata uiangapa munagkuna , nuka ima rimaskata uiawankunami .
Chasa uiaspa , Pilatoska nirka : — Kam chi sutipa kaskata willakuska , ¿ imatak niraiá ?
Chasa nispaka Pilatos , kanchama ikuti llugsispa , judiukunata nirka : — Chi runata mana tarinichu , ñi imapas pandariska kagta . Kamkuna imasa kustumbri kaskasina , sug runata kacharingapami chaiawá , paskua puncha chaiakugmanda . Nigpika , ¿ munankangichichu , judiukunapa atun mandagta nuka kacharingapa ?
Judiukunaka , ikuti kaparispa , nirkakuna : — Paitaka , mana . Barrabasta kacharii — . Barrabás , iapa sisaimi karka .
Chiura Pilatoska , Jesusta mana llakispalla iapa asutichirka .
Chiuramanda suldadukunaka , ispinakunalla llaugtu simbaspa , paita umapi churachirkakuna . Sutipa mandagsina kawaringapa , pichi katangapas katachirkakuna .
Nispaka , paita kamispa , kaillaiaspa , nii kallarirkakuna : — Puangi , kam judiukunapa atun mandag . ¿ Allillachu kapuangi ? — . Chasa nispaka , paita puñitiwa piaspa richirkakuna .
Chiuramanda Pilatoska , ikuti kanchama llugsispa , judiukunata nirka : — Kawamuichi . Kai kanchamami pusamukuni , kamkuna kawangapa : paita mana tarinichu , ñi ima pandariska kagta .
Chiura Jesús , ispinakunalla llaugtu churachii tukuska , pichi katanga katarispa , kanchama llugsirka . Chiura , Pilatoska nirkakunata : — Kawamuichi kai runata .
Jesusta kawaspa , iaia sasirdutikuna i alwasilkunaka kaparirkakuna : — Kruspi churai . Kruspi churaspa wañuchii . Chasa uiaspa , Pilatoska nirka : — Kamkuna paita apaichi , kruspi churangapa . Nukaka mana tarinichu , pai ñi ima pandariska kagta .
Chiura , judiukunaka ainirkakuna : — Nukanchipa mandaraiaskapi niraianmi , maikanpas Taita Diuspa wambra tukuska nigta wañuchingapa .
Chasa rimaskata uiaspaka , Pilatos masmi mancharirka .
Chi wasi ukuma ikuti iaikuspaka , Jesusta tapurka : — Kam , ¿ maimandatak kangi ? Jesuska , mana imapas ainirka .
Ikuti Pilatos tapurka : — ¿ Imapatak nukata mana ainiwangi ? ¿ Manachu iachangi , nuka kamta kacharingapa u kruspi churachingapa pudigta ?
Chiura , Jesuska ainirka : — Awa luarnigmanda kamta mana kuagpika , manachar pudintrangi ñi imapas nukata rurawangapa . Chimanda kambagma apamuwagkuna , kammanda mas atun pandariikunami iukankuna .
Chiuramanda , Pilatos maskakurka , imasapipas Jesusta kispichingapa . Judiukunaka , mas sinchi mas sinchi kaparirkakuna : — Chi runata kacharigpika , kamka Romapi iaia mandagwa manachar kankangi ñi paipa rigsidusinallapas . Maikanpas atun mandag tukungapa munag , Romapi iaia mandagta llugsichingapami muná .
Chasa uiaspa Pilatoska , Jesusta llugsichispa , atun mandag justisiai ruradirupi tiarigrirka . Chi tiaridiru suti karkami “ Rumiwa alpa pambaiachiska ” . Hebreo rimaiwaka suti karkami “ Gabata ” .
Paskua atun punchapa allichidiru puncha , chara tutatami karka . Tiarigrispaka , Jesusta kawachispa , judiukunata nirka : — Kawamuichi kamkunapa atun mandagta .
Paikunaka kaparirkakuna : — Anchuchii . Anchuchii . Kruspi churaspa wañuchii . Chiura , Pilatos tapurka : — ¿ Kamkunapa atun mandagtachu kruspi klabachisa ? Chiura , iaia sasirdutikunaka ainirkakuna : — Romamanda iaia mandagllami nukanchika iukanchi . Ñi sug mas mandag mana iukanchichu .
Chiura Pilatoska , Jesusta kruspi klabangapa kacharka . Chimanda , Jesusta llugsichispa aparkakuna .
Jesuska , krusta markaspa , Uma Tullu suti pambama rii kallarirka . ( Chi pamba , hebreo rimaiwa suti karkami Gólgota . )
Chipi chaiagriuraka , paita kruspi klabarkakuna . Sug iskaikunatapas paiwa sugllapi kruspi atarichirkakuna , sug sug kada ladu , Jesuska chaugpipi .
Pilatos kasa iskribiska churangapa kacharka : “ Nazaretmanda Jesús , judiukunapa atun mandag ” . Chasa willaraiaskataka krus uma awa ladu churarkakuna .
Jesusta kruspi churaskamanda , Jerusalén puibluma mana karullami karka . Chi willaraiaska , hebreo , latín i griego rimaipimi iskribiraiarka . Chitaka , achka judiukuna kawarkakuna .
Chimanda iaia sasirdutikunaka , Pilatosta nigrirkakuna : — Mana chasa churakui : “ Judiukunapa atun mandag ” . Chasapaka , kasa niraiachu : “ Pai kikinmi nirirka : ‘ Judiukunapa atun mandagmi kani ’ . ”
Pilatoska ainirka : — Nuka churaska kaska , churaskami ka .
Suldadukunaka , Jesusta kruspi churaspa , paipa katangakunata chuskuma churarkakuna ; chasaka , suldadupura sug sug apangapa . Jesús churaraiaska kusmasinaka , awamandata urakama tukui awaskallami karka , ñi imapi mana siraska .
Chimanda suldadukunaka , paipura rimarirkakuna : — Kaitaka mana llikichisunchi . Suirtipi pugllasunchi . Chasaka kawasunchimi : pitami chaiá — . Ñugpamanda librupi , kasami willaraiarka : “ Nukapa katangakunata paipurami rasiunarirkakuna . Nuka churaraiaska kusmasinataka suirtipimi pugllarkakuna ” . Chasami suldadukuna rurarkakuna .
Jesusta klabaspa atarichiskapi , paipa mama ñañandimi sugllapi saianakurka . María suti Kleofaspa warmi i María Magdalenapas , chillapita paikunawa karka .
Paipa mama i paipa sug iapa kuiaska katiraiag sugllapi saianakugta , Jesús kawarka . Chasa kawaspaka , mamandita nirka : — Kamba wambrata kawai .
Chasallata , chi katiraiagtaka nirka : — Kamba mamata kawai . Chiuramandaka , paipa wasima Jesuspa mamata pusarka , chipi kaugsangapa .
Jesuska ña iacharka , tukui imasa kikinmanda willaraiaskasina puchukarikugta . Chimandami , ñugpamanda librupi imasa willaraiaskasina tukugsamungapa , nirka : — Iakunaiawakumi .
Chipi tiarka winja binu sug uchulla mangapi jundachiska . Chi binutaka sug ispunjawa aisaspa , hisopo suti birbina sachasina chaglla puntapi churaspa , Jesuspa simima atarichirka , chupachingapa .
Chi binuta chupaspaka , Jesuska nirka : — Tukuimi imasa willaraiaskasina tukugsamurka — . Chasa nispaka , uma kumurispa , paipa ispirituta Taita Diusta mingaspa , wañurka .
Warda punchapa tukui suma allichidiru puncha karka . Kaiandika warda puncha kagmanda , judiukuna mana munarkakuna , kuirpukunata kruspi sakingapa . Chi kaiandi iapa atun warda puncha kagmanda , paikunaka Pilatosta mañagrirkakuna : — Kruspi churaskakunata chakikunata pakichispa , chimanda anchuchii .
Pilatoska : — Chasa ruraichi — nirka . Chiura suldadukunaka , rispa , Jesuswa sugllapi klabaraiaskakunapagma chaiagrispaka , sugpa chakikunata pakichirkakuna . Sugtapas chasallata rurarkakuna .
Ikuti Jesuspagma kaillaiaspaka , ña wañuska kagta kawarkakuna . Chiwa , chakikunata pakichingataka ,
sug suldadu , lansawa kustillapi tugsirka . Tugsigllapi , iawar i iakumi llugsirka .
Sutipa chasa kawagmi willaku ; chasaka kamkunapas , sutipa kagta iachangapa . Nuka kikinmi iachani , sutipa willakugta .
Ñugpamanda librupi , kasami willaraiá : “ Ñi sug tullu , mana pakichiska kangapa kanchu ” . Kasapas . “ Pai kikinkunami ialigta tugsiskata kawangapa kankuna ” . Imasa willaraiaskasinami tukugsamurka .

Chiuramanda Arimatea puiblumanda José suti runaka , Pilatosta mañagrirka , Jesuspa kuirputa apangapa . Chi José , judiukunata manchaspa , pakalla Jesuswa rimanakudirumi karka . Chasa mañagriuraka , Pilatos paita apangapa sakirka . Chiura Joseka , rispa , Jesusta krusmanda uraikuchigrirka .
Nikodemo ñugpata Jesuspagma tuta ridurpas chaiagrirka . Mira i aloes suti suma asna chapuska , mai patsa librasina chaiachigrirka .
Chi iskandi runakuna , Jesuspa kuirputa apaspaka , chi suma asnakunawa suma linsukunawa maiturkakuna , imasa judiukuna ruradur kaskasina .
Jesús kruspi klabaraiaskamanda mana karullapi tiarka sug wirta . Wirtapika tiarka rumi piñapi atun utkuchiska , wañuskata pambangapa . Chi ukupi ñi pita manara pambaska karka .
Chi utkuchiska manancha karullapi kagmanda , chipi Jesuspa kuirputa churagrirkakuna . Chi chisi judiukunapa warda puncha ña kallaringapa kagmanda , utkalla chasa rurarkakuna .
Simana kallarii puncha u dumingu amsamsa chara tuta kagpita , María Magdalenaka Jesús pambaraiaskama rirka . Chaiagrispaka , chi atun utkuchiska pungupi kilparaiaska rumita tim anchuchiska kaskata kawagrirka .
Chasa kawaspaka , kalpalla rirka Simón Pedro i Jesuspa sug iapa kuiaska katiraiagpagma . Chaiagrispaka , paikunata nirka : — Iaia Jesuspa kuirputa pambaraiaskamanda apaskami ka . Mana iachanchichu maipi paita churagtakuna .
Chiura Pedro i chi sug katiraiagpura , llugsispa , Jesús pambaraiaskama kalparkakuna .
Iskandi , sinchi kalpanakurka . Sugka , Pedromanda mas ñugpa kalpaspa , chaiagrirka .
Nispaka , kumurispa , ukusinama kawarka . Chi ukupika , suma linsu maituraiaskakuna tiarka . Chasa kawaspapas , mana iaikurka .
Simón Pedroka , kati chaiagrispa , ukuma iaikugrirkalla . Paipas , chi suma linsu maituraiaskakunata chipi churaska kaskata kawarka .
Sug linsu Jesuspa umata maituraiaskatapas kawarka . Chi linsu , sugkunawa mana sugllapi tiarka . Sugpimi patariska tiarka .
Chiura chi sug katiraiag Pedromanda ñugpa chaiagrigpas , ukuma iaikurka . Chi linsukunata kawaspaka , iuiarirka : “ Sutipami kaska ” .
Paikuna manara iuiarirkakuna , ñugpamanda librupi imasa willaraiaskata : “ Chaiakumi , Cristo wañuspapas , ikuti kaugsaringapa ” .
Chasa kawaspaka , chi iskandi katiraiagkuna kikinpa wasima kutirkakuna .
Mariaka , Jesús pambaraiaskapi kancha ladulla wakaspa saiakurka . Wakakuspaka , kumurispa ,
ukusinama kawarka . Chipika , iskai anjil iura churariskakuna karkakuna . Paikuna , Jesuspa kuirputa churaska kaskapi tianakurka , sugka uma ladu , sugka chaki ladu .
Paikunaka , Mariata tapurkakuna : — Kam warmisita , ¿ imapatak wakakungi ? Chiura , María ainirka : — Nukapa iaiatami apapuarkakuna . Nuka mana iachanichu maipi churapuagrigtakuna .
Chasa ainispaka , katima tigrarka . Chiura , Jesús saiakuskata kawarka . Chasa kawaspapas , mana iacharka Jesús kagta .
Chiura , Jesuska tapurka : — Kam warmisita , ¿ imapatak wakakungi ? ¿ Pitatak maskakungi ? Mariaka , “ Wirta kawagchar ka ” iuiaspa , ainirka : — Turi , kam paita apaska kagpika , willawai : ¿ maipitak churagrirkangi ? , nuka apagringapa .
Chiura , Jesuska nirka : — María . Chasa uiangallawa , tigrarispa , hebreo rimaiwa nirka : — Rabuni — . ( Rabuni niraianmi “ Nukapa iachachig ” . )
Chiura , Jesuska nirka : Mana llamkawai . Manara nukapa Taitapagma sikanichu . Nukapa waugkikunata willagrii : “ Nukapa i kamkunapa Taitapagmami sikangapa kani . Nukapa i kamkunapa Taita Diusmi ka ” .
Chasa uiaspa , María Magdalenaka Jesusta katiraiagkunata kalpalla willangapa rirka : — Iaia Jesustami kawarkani — . Nispaka , imasa Jesús niskasina willarkakunata .
Chi dumingullatata chisima , Jesusta katiraiagkuna , judiukunata dimanchai pungukunata suma wichkarispa , chi ukuma karkakuna . Maikan punguta mana iaikuspalla , Jesuska , paikunapa chaugpipi saiarigsamuspa , nirkakunata : — ¿ Allillachu kapuangichi ? — .
Chasa nispaka , makikunata i kustillata kawachirkakunata . Iaia Jesusta kawaspaka , paikuna iapa kuntintarirkakuna .
Ikuti — ¿ Allillachu kapuangichi ? — nispaka , Jesuska nirkakunata — Nukapa Taita imasami nukata kachamuwarka : chasallatami nukapas , kamkunata kachaikichita .
Chasa nispaka , paikunata samai churaspa , nirka : — Santu Ispirituta chaskiichi .
Maikan pandariskakunata kamkuna pasinsiaska nigpika , pasinsiaskami tukungapa kankuna . Ikuti maikan pandariskakunata kamkuna mana pasinsiaskaka , chasallatami mana pasinsiai tukungapa kankuna .
Jesús ñugpa kawariura , Tomás , Dídimo suti , chunga iskai Jesús agllaskakunapura , mana sugllapi karka . Paitaka , sug katiraiagkuna nirkakuna : — Iaia Jesustami kawarkanchi .
Chiura , paika nirka : — Klabuskuna makikunapi utkuchiskakunata nuka mana kawasa ; chipi nukapa didu mana churasa ; kustilla utkuchiskapipas nukapa maki mana ñitisa ; chasa mana kawaspa , mana iuiangapa kanichu chasa kagta .
Pusag puncha ialiura , Jesusta katiraiagkuna chasallata wasipi tandariska karkakuna . Chiuraka Tomaspas , sugllapi karka . Pungukuna suma wichkarispa kagpipas , Jesuska , paikunapa chaugpipi saiarigsamuspa , nirkakunata : — ¿ Allillachu kapuangichi ? — .
Chasa nispaka , Tomasta kaiaspa , nirka — Kamba diduta kaipi churai . Nukapa makikunata kawai . Kamba makita suniamuspa , nukapa kustillapi ñitii . Mana iuiawag kangataka , suma iuiawag kai .
Chiura , Tomás ainirka : — Nukapa Iaia i nukapa Diusmi kangi .
Chiura , Jesuska nirka : — Kam , nukata kawawaspami suma iuiawarkangi . Mana kawawaspalla nukamanda suma iuiawagkunaka , Taita Diuspa iapa kuiaskami kangapa kankuna .
Jesusta katiraiagkunapa ñawipi , achka mana imaurapas kawaskasina pai ruraskaka , kai librupi mana tukui willaraianchu .
Kaipi willaraiaskaka kanmi , Jesús , Taita Dius agllaska Cristo i paipa wambra kagta , kamkuna iachaspa iuiaringapa ; chasa iuiarispaka , paiwa mana wañudiru kaugsaita iukangapakuna .
Chiuramanda , Tiberias suti kucha patallapi , Jesuska paita katiraiagkunata kasami ikuti kawarirka .
Simón Pedro , Tomás Dídimo , Galilea alpa i Kaná puiblumanda Natanael , Zebedeopa wambrakuna i sug iskai katiraiagkunapas , sugllapi karkakuna .
Chiura , Simón Pedroka nirka : — Nukaka chalwagrisa . — Nukanchipas munanchimi kamwa ringapa — nirkakuna . Chasa nispaka , tukuikuna , kanuapi iaikuspa , rirkakuna . Chi tutaka , ñi sug chalwa manima apirkakuna .
Ña pakarikuuraka , Jesús kucha patapi kawarigrirkakunata . Paita kawaspapas , katiraiagkuna mana iacharkakuna Jesús kagta .
Chiuraka , paika tapurkakunata : — Musukuna , ¿ ñachu chalwa apingichi ? Chiura ainirkakuna : — Manima .
Chiura , paika nirka : — Kanua alli ladu ataraiata sitaichi , apingapa . Sitagllapi , iapa achka chalwa apirkakuna . Iapa llasa kagmanda , mana pudirkakuna , kanuama ataraiata sikachingapa .
Chiuraka chi Jesuspa iapa kuiaska katiraiag , Pedrota nirka : — Iaia Jesusmi ka . Iaia Jesús kagta uiaspa , Simón Pedroka , llatan kaspa , paipa katangata churarispa , iakuma saltarka , Jesuspagma ringapa .
Kanuamanda kucha patama chaiagringapaka , mana iapa karu karkachu . Kimsa chunga tupusinallami karka . Chimanda sugkuna , chalwa junda ataraiata iakupi aliuspa , kanuawanta patama chaiachigrirkakuna .
Kanuamanda alpama llugsiuraka , kilimsa nina sindi awalla sug chalwa kusarikugta i tanda tiaskapas kawarirka .
Chaiagriura , Jesuska nirkakunata : — Kunaura apiska chalwakunata apagriichi .
Chiura Simón Pedroka , kanuapi iaikugrispa , ataraiata alpama aliurka . Ataraiapika , patsa pichka chunga kimsa atun chalwakunami tiarka . Chituku achka chalwakuna junda tiagpipas , ataraia mana llikirirka .
Chiuramanda , Jesuska nirkakunata : — Samuichi mikungapa . Iaia Jesús kagta iachaspaka , ñi maikan katiraiagkuna mana tapurkakuna : “ Kam , ¿ pitak kangi ? ” .
Kaillaiaspaka , Jesuska , tanda i chalwata aisaspa , katiraiagkunata kararka .
Jesús wañuspa kaugsariskauramanda , ña kimsamami paita katiraiagkunata kawarigrirka .
Ña mikuskauramandaka , Jesuska Simón Pedrota tapurka : — Jonaspa wambra Simón , ¿ kaikunamandapas maschu nukata kuiawangi ? Chiura , Pedro ainirka : — Ari , taita waugki . Kam iachangimi , nuka imasa kamta kuiagta . Chiura , Jesuska nirka : — Nukapa kuiaska ubija wawakunasinata kawapuangi .
Nispaka , ikuti tapurka : — Jonaspa wambra Simón , ¿ nukata kuiawangichu ? Chiura , Pedro ainirka : — Ari , taita waugki . Kam iachangimi , nuka imasa kamta kuiagta . Chiura , Jesuska nirka : — Nukapa ubijakunasinata kawag kapuangi .
Kimsama ikuti nirka : — Jonaspa wambra Simón , ¿ nukata kuiawangichu ? Chiura Pedroka , Jesús paita kimsama : “ ¿ Nukata kuiawangichu ? ” tapukugmandaka , irkiarka . Llakiiwa nirka : — Taita waugki , kam , tukui allillami iachangi . Sumagllami iachangi , nuka imasa kamta kuiagta . Chiura , Jesuska nirka : — Nukapa ubijakunasinata kawapuangi .
Kasami nuka niiki : kam chara musu kauraka , kam kikinmi , chumbillirispa , maima munaskama ridur karkangi . Ikuti kam rukuiaska kauraka , makitami chutachinkangi . Sugmi , kamta chumbillichispa , kam maima mana munakuskama apanga — .
Jesús , chasa nispaka , willakurkami Pedro imasa wañungapa kagta ; chasa wañuspaka , Taita Diusta suma atuniachingapa . Chasa nispaka , kasapasmi nirka — Nukata katiwai .
Katima tigraspaka , Pedro kawarka , Jesús iapa kuiaska kati kati katiraiagta . Pai runa karkami paskua atun puncha mikudiru mikunakuura , Jesusta kimirispa tapug , kasa nispa : “ Taita waugki , ¿ pitak kamta apichingapa ka ? ” .
Paita kawaspaka , Pedroka Jesusta tapurka : — Taita waugki , paipas , ¿ imatak pasanga ?
Jesuska ainirka : — Nuka ikuti samunkama kaugsakuchu nigpika , kamtaka , ¿ imatak ministí ? Kam , upalla nukata katiwai .
Chasa niskata mana allilla uiaspa , Jesuswa tukuskakuna rimanakuskata iacharirka , kasa nigta : “ Kai Jesusta katiraiag , ñi imaurapas mana wañungapa kanchu ” . Chasaka , Jesús mana nirkachu . Kasami nirka : “ Nuka ikuti samunkama kaugsakuchu nigpika , kamtaka , ¿ imatak ministí ? ” .
Pai Jesusta katiraiagmi imasa kawaskasina willaku . Kai libruta iskribigpas , paillatatami ka . Iachanchimi , ñi imapipas mana llullaspalla sutipa kaskata pai willagta .
Sug rigcha sug rigcha allikunaka , achkami Jesús rurarka . Chi tukui ima ruraskakunamanda sug suglla iskribiraiagpika , iuianimi : kai alpapi manachar pagtantra , chi iskribiraiaskakunata maipi wakachinga .
Nukapa kuiaska Teófilo : Nuka ñugpata willaraiaskapi , Jesús tukui ima ruraska i iachachiska , kallariuramandata pai imaura suma luarma sikankama willarkaiki .
Manara suma luarma sikaspalla , sug runakunata agllaspa kacharka , paimanda Alli Willaita willaspa puringapa . Nispaka , Santu Ispirituwami iachachirkakunata imasa rurangapa kagta .
Ña wañuskauramanda kaugsarispaka , chusku chunga punchami ikuti ikuti kawarirkakunata , pai sutipa kaugsariska kagta allilla iachangapakuna . Chi punchakuna , Taita Dius imasa suma mandakuskasina iachachikurka .
Chara pai agllaska runakunawanta kaspa , Jesuska nirkakunata : — Ñami willarkaikichita : nukapa Taita , kikinpa Santu Ispirituta karangapami nirka . Paita kachamunkama , Jerusalén puiblupi suiangichi . Mana maimapas rinakungichi .
Iakullawami Juan baugtisarka . Kamkunakar , mailla punchakuna ialiuramanda , Santu Ispirituwami baugtisai tukungapa kangichi .
Paikuna ikuti tandariska kaskapi , Jesusta tapurkakuna : — Taita waugki , ¿ kai punchakunachu kuankangi , nukanchi Israelmanda runakuna ikuti kai alpapi mandangapa ?
Chiura , Jesuska ainirka : — Kamkuna mana iachangapa kangichichu , ima ura , ima puncha nukapa Taita chasa rurangapa kagta . Paillami iachá , ima puncha chasa tukugsamungapa kagta .
Kamkunapa sungupi Santu Ispíritu iaikugsamuuraka , paipa iapa iachaitami chaskingapa kangichi . Chi iachaiwaka , kai Jerusalenpi , Judea i Samaria alpakunapi i tukui karu suiupasmi nukamanda willagringapa kangichi .
Chasa nispaka , paikuna kawanakugllapi , Jesús suma luarma sikai kallarirka . Puiu ukupi chingarigrirka . Mana mas paikunata kawarirka .
Jesús suma luarma sikakuskata kawanakuuraka , diulpilla iskai runasina rigchakuna iura katanga churariskakuna paikuna saianakuskata kawarigsamurkakunata . Chi runakunaka nirkakuna :
— Galileamanda runakuna , ¿ imapatak awasinama kawanakungichilla ? Pai Jesús ña suma luarma sikaska , ikutimi samungapa ka ; imasami kamkuna sikai kawarkangichi : chasallata .
Chasa uiaspaka , chi runakunaka chi Olivos suti lumamanda Jerusalenma kutirkakuna . ( Chi lumamanda Jerusalenma manancha karumi ka ; imasami warda puncha lisinsiaska ka puringapa : chilla karumi ka . )
Jerusalenma chaiagrispaka , kidaridiru wasima iaikuspa , chi awa ladu ukuma sikarkakuna . Chipi tandaridupura karkakunami Pedro , Juan , Santiago , Andrés , Felipe , Tomás , Bartolomé , Mateo , Alfeopa wambra suti Santiago , Simón suti kananeo runakunawa purigpura i Judas suti sug Santiagopa wambra .
Tukui paikuna , suglla iuiaiwa Taita Diusta mañaspa karkakuna , mana kungarispalla . Sug warmikunapasmi paikunawa sugllapi karkakuna . Jesuspa mama María i Jesuspa waugkindikunapasmi chipi karkakuna .
Chi punchakuna , mai patsa iskai chunga runakunami chi ukupi sugllapi karkakuna . Tukuikuna chasa kauraka , Pedroka , chaugpipi saiarispa , kasami nirka :
— Taitakuna i mamakuna , uiamuichi . Judasmandaka , atun taita David , Santu Ispirituwa ñugpamanda librupi willaraiaskaka , imasa niskasinami tukugsamurka . Chi Judaska , nukanchipurami karka . Nukanchisinallata , paipas agllaskami karka , Jesusmanda willadur kangapa . Chi Judasmi , Jesusta katuspa , apigkunata pusaspa kawachigrirka .

Chasa Jesusta katuspaka , alpasik randirka . Nispaka , chi alpapi urai singa urmaspa , tugiarkasi , chunchullukuna llugsigta .
Chasa iachariskauramandaka , Jerusalenpi tukui kaugsanakugmi chi alpata paikunapa rimaiwa sutichirkakuna Akéldama — . ( Chi niraianmi “ Iawar alpa ” . )
— Chi Judasmandaka , Salmos suti librupi kasami willaraiá : Paipa wasi sitai tukuchu , ñi pipas mana chipi kaugsangapa . Paipa trabaju sakiskataka , sug apichu .
Chasa willaraiaskamandaka , kunaura nukanchitami chaiaku , sug runa agllangapa . Iaia Jesús nukanchiwa kaura , sug kaipi kagkunapasmi nukanchiwa puridur karkakuna .
Iaia Jesusta Juan baugtisaskauramandata , pai suma luarma sikaurapasmi chi runakunapas nukanchiwa sugllapi karkakuna . Chi runapurataka , sugllata agllasunchi , paipas Jesús kaugsariskata nukanchiwa willadur kangapa .
Pedro chasa niura , pai kikinpura iskai runakunata agllarkakuna . Sug runa suti karka José Barsabás . Paita nirkakuna : “ Alli José ” . Sugka , Matiasmi suti karka .
Chi iskandikunata agllaspaka , Taita Diusta mañaspa , nirkakuna : — Taitiku , kammi kangi tukuikunapa sunguta rigsig . Chimanda , nukanchita kawachii : kai iskandikunamandaka , pitatak agllankangi ,
Jesusmanda willadur kangapa ; paika , Judaspa kuinta tukungapa . Chi Judas , Jesusta katuspami , paimanda willadur kaskata sakispa , wañuspa , maima paita chaiakuskama rirka .
Taita Diusta chasa mañaspaka , suirtipimi maskarkakuna . Chiuraka , Matiasmandami llugsirka . Chiuralla , paitaka chaiarka , chunga sug Jesús kikin agllaskakunawa sugllapi tukungapa .
Pentecostés suti atun puncha chaiamuura , Jesuswa tukui tukuska runakuna , sugllapi tandariska karkakuna .
Diulpilla , chi ukupi tianakuska suiu , suma luarmanda sinchi waira pukukugsinami uiarigsamurka .
Chiura , puka nina sindisinami kawarigsamurka . Nispaka , tukuikunapa uma awa ladu sug sug tiarigsamurka .
Santu Ispiritumi tukuikunapa sungupi iaikugsamurka . Chiura , Santu Ispíritu imasa iuiachiskasina mana iachaska rimaikunawapas rimai kallarirkakuna .
Chi punchakuna , tukui alpanigmanda Jerusalenma chaiaska karkakuna Taita Diuswa suma iuiaspa kaugsag judiukuna .
Chi sinchi uiariskata uiaspaka , iapa achkakuna , Jesuswa tukuskakuna kidaridiru wasima tandarigrirkakuna . Chipika , tukui alpamanda paikunapa rimaita uiaspa , mana iacharkakuna , imamanda chasa tukugsamugta .
Iapa mancharispa ujnarispa , rimarinakurka , kasa nispa : — Kai tukui rimanakug , ¿ manachu Galilea alpamanda runakuna kankuna ?
Nigpika , ¿ imasamandatak tukui nukanchi , sug rigcha sug rigcha uchulla kauramandata rimaikunata allilla uianakunchi ?
Kaipi kanchimi Partia suti puiblukunamanda runakuna ; sugkunaka Mediamandakuna ; ikuti sugkunaka Elam alpanigmanda , Mesopotamianigmanda , Judeanigmanda , Kapadosianigmanda , Pontonigmanda , Asia alpa suiunigmanda ,
Frijianigmanda , Panfilianigmanda i Ejiptonigmanda . Libia alpa i Sirene sug ladunigmandakunapasmi kanchi . Roma puiblunigmanda kaipi kaugsanakugpasmi kanchi .
Chi tukuikunamandaka , sugkunaka sutipa judiumi kanchi . Sugkunaka , judiukuna imasa iachachiskata ruragkunami kanchi . Chasallata sugkunaka , Kreta i Arabia alpakunanigmandami kanchi . Mainigmandakuna kaspapas , nukanchi kikinpa rimaiwa tukui ima Taita Dius iapa suma ruraskata willanakuskatami uianakunchi .
Ñi imaurapas mana kawaskasina uiaskasina kagmanda , tukuikuna , iapa ujnarispa , parijuma tapurinakurka , kasa nispa : — ¿ Imamandasik chasa pasariku ?
Ikuti sugkunaka , unz̈aspa ninakurka : — Iapa machaskakunami rimanakú .
Chiura Pedroka , paipura chunga sug Jesús agllaskakunawa sugllapi saiarispa , sinchi rimagsamurkakunata , kasa nispa : — Uiamuichi , judiukuna i tukui kai Jerusalenpi kagkuna . Rinri allilla churamuichi uiawangapa . Kasami rimangapa kaikichita .
¿ Imapatak iuianakungichi , nukanchi machaska kagtakuna ? Kaituku chara tutata , las nuibillami chara ka .
Joel suti Santu Ispirituwa rimag , kai punchakunamanda kasami ñugpamandata willaska karka :
Taita Dius nikumi : “ Tukurii punchakuna ña chaiakuura , tukuinigmanda runakunapa sunguma nukapa Ispiritutami karangapa kani . Chiuraka kamkunapa kari i warmi wambrakuna , Santu Ispíritu iuiachiskatami willangapa kankuna . Kamkunapa musukuna , muskui ukupisina ima pasaringapa kaskata kawangapami kankuna . Rukukunapas , muskui ukupisina chasallatami kawangapa kankuna .
Chi punchakuna , kari i warmi nukamanda allilla ruragkunatami paikunapa sunguma nukapa Ispirituta karangapa kani . Chiura paikunaka , Santu Ispíritu iuiachiskatami willangapa kankuna .
Awa ladu , tukui imapas ujnarigta rigchakunami kawachigsamungapa kani . Kai alpa luarpipas , iawarwa , ninawa i puiuwa kawachigsamungapami kani nuka atun kagta .
Indi tutaiangapami ka ; killapas , iawarsinami tukungapa ka , atun Taita Diuspa atun puncha chaiamungapa kaura . Chi tukurii punchaka , tukui suma allilla kaskatami kawachingapa ka .
Maikanpas atun Taita Diusta mañagkunaka kispichiimi tukungapa kankuna ” .
— Kamkuna Israelmanda runakuna , kaitapas uiawaichi . Nazaretmanda Jesusta Taita Diuspa iachaitami karaska karka , kamkunapa ñawipi ujnachigta mana imaurapas kawaskasina rurangapa . Chasawaka , pai Jesús Taita Dius agllaska kagtami kamkunata kawachirka . Chitaka , kam kikinkuna allillami iachangichi .
Taita Dius , ñugpamandata imasa iuiakuskasinami sakirka , pai Jesús kamkunawa kangapa . Chiura kamkunaka , mana alli runakunapa makipimi kuarkangichi , kruspi klabaspa wañuchingapa .
Wañuchigpipas , paita mana pudirkachu , wañui chariringapa . Wañui charikuskata , Taita Dius kikinmi paita kaugsachigsamurka .
Chasallatami ñugpamanda taita Davidpas , pai Jesusmanda kasa willarka : Atun Taita Diusta nukapa ñugpa ladu imaurapasmi kawakuni . Pai , nukapa alli ladullami ka ; chasaka , nuka ñi imata mana mancharispalla kangapa .
Chimanda , nukata iapa allimi iuiachiwaku . Suma alli iuiachiiwami nuka rimakuni . Kasapas . Nukapa kuirpu wañuspaka , kuntintullami samakungapa kani ,
nukapa almata wañuskakunawa kaskapi mana sakipuangapa kagmanda . Chasallata , nuka kamballa kagmanda , mana sakiwankangichu , nukapa kuirpu ismungapa .
Iachachiwarkangimi imasa ruraspa kaugsangapa kagta . Kam nukawa kagmanda , iapa suma allimi iuiachiriwá .
— Taitakuna i mamakuna , nuka sutipami ñugpamanda taita Davidmanda kasa niikichita . Pai wañuspaka , pambaimi tukurka . Pambaraiaskapi kaskataka , nukanchi charami kawanchi .
Chasa kagpipas , pai David , Santu Ispirituwa rimagmi karka . Paitaka , Taita Dius jurarka , kasa nispa : Sutipami niiki : kamba sug wambratami kuangapa kani , kam imasa mandakuskasina atun mandag kangapa .
Chasami David , ñugpa iachaspa , willarka , Cristo kaugsaringapa kagta , mana wañuskakunawa kaskapi Taita Dius sakingapa , paipa kuirputapas mana ismungapa sakingapa kagta .
— Pai Jesustami Taita Dius kaugsachirka . Chasa kawaspaka , nukanchi tukui paimanda willagkunami kanchi .
Pai Jesustaka , Taita Dius atuniachispa , kikinpa alli ladumi tiarichigrirka . Chipika , imasami Taita Dius niska karka : chasa Jesusta Santu Ispirituta kuarka . Chimandaka kikin Jesuska , nukanchipagma chi Santu Ispirituta kachamurka . Chitami kamkunapas kunaura kawanakungichi i uianakungichi .
— Kikin David wañuspaka , paipa kuirpu manara suma luarma rinchu . Davidllatatami kasa nirka : Atun Taita Diusmi nukapa iaiata nirka : “ Nukapa alli ladu tiarii ,
nuka tukui kamta mana munagkunata apagrispa , kamba chaki sarudiru ukuma churankama ” .
— Chimanda , Israelmanda tukui runakuna , kasa iachaichi : pai Jesusta kamkuna kruspi klabachiskata , sutipami Taita Dius atuniachirka , tukuikunapa iaia Cristo niraiangapa .
Chasa uiaspaka , chipi kagkuna sungu nanagta llakirirkakuna . Nispaka , Pedrota i paipura Jesús kikin agllaskakunata tapurkakuna : — Niwaichi , taita waugkikuna : ¿ imatak nukanchi rurasunchi ?
Chiura , Pedroka ainirka : — Kamkuna pandariskakunata sakispa , Taita Diuswa tukuichi . Jesucristopa sutiwa baugtisariichi . Chasaka , kamkunapa pandariikunata pasinsiaskami tukunkangichi . Chiwanka , Santu Ispiritutami chaskinkangichi .
Chasallatami Taita Dius nirka , kamkunata , kamkunapa wambrakunata i karupi kaugsagkunatapas karangapa kagta . Tukuikunatami nukanchipa atun Taita Dius ni : “ Nuka tukui kaiaskakunatami Santu Ispirituta karangapa kani ” .
Sug rigcha sug rigcha rimaspami Pedro , Jesusmanda willakurka . Kasapasmi iuiachikurka , nispa : — Kai mana allilla iuiagkunawa mana sugllapi kangichi .
Pedro ima rimaskata suma uiagkuna baugtisai tukurkakuna . Chi punchalla , sug kimsa waranga runakunami Jesuswa kaskakunawa sugllapi tukurkakuna .
Chiuramanda tukui baugtisariskakuna , Jesús agllaskakuna ima iachachinakuskata uiaspa ruranakurka , ñi ima mana sakispalla . Suglla iuiaipimi kaugsanakurka , Jesús imasa rurangapa niskasina tandarispa , tanda sugllapi mikuspa . Chasallata , Taita Diusta mañaspa rimaspami kaugsanakurka .
Chiurakuna Jesús agllaskakunaka , achka sumaglla mana imaurapas kawariskasinatami ruranakurka . Tukui chasa kawagkuna , iapa mancharispami ujnarinakurka .
Jesucristowa tukui suma iuiagkunaka , suglla iuiaiwa kaugsanakurka . Paikuna tukui ima iukaska , tukuikunapami niraiarka .
Alpa u imapas iukagkunaka , katuspami churanakurka , ministinakuskamanda tukuikuna aidarinakungapa .
Tukui punchakuna , Diuspa atun wasipi suglla iuiaiwami tandarinakurka . Wasi suiupasmi iaikuspa purinakurka , Jesús niskasina tanda sugllapi mikuspa . Tukui sugllapi tandarispa mikuspa karkakuna , suma kuntintarispa , ñi piwapas mana atuniachirispalla .
Taita Diustami ninakurka : “ Kam , iapa suma atunmi kangi ” . Jerusalenpi kaugsagkunaka , tukuikunami paikunata sumaglla kawanakurka . Tukui punchakuna , atun Taita Diuska achkakunatami kaiakurka . Chasaka Jesuswa tukuskakuna , tukui punchakunami mas achka miranakurka .
Suura chaugpi chisima puncha , Taita Diusta risadiru ura ña tukukugmanda , Pedro i Juan rinakurka Diuspa atun wasima .
Chi pungupi tiakurka sug runa , tiagsamuskauramandata mana puringapa pudig . Chi runata tukui punchakuna aparispa apadur karkakuna , Diuspa atun wasipi iapa suma suti pungu suiu tiarichigringapa . Chi pungupi , tukui ukuma iaikunakuskata kulki mañaspa tiakudur karka .
Chi runaka , Pedro i Juan ña ukuma iaikunakuskata kawaspaka , kulki mañarkakunata .
Chiura Pedroka , Juanwa paita allilla kawaspa , — Kawamuwai — nirka .
Chi runaka , allilla kawarkakunata , “ Karawangapami kankuna ” iuiarispa .
Chiura , Pedroka nirka : — Kulki ñi kuri mana iukanichu . Nuka ima iukaskata karasaki . Nazaretmanda Jesucristowami niiki : atarispa puririi — .
Chasa nispaka , alli ladu makita apispami atarichirka . Atarichigllapi , chakikuna i ñudukuna allilla tukugsamurkakuna .
Chiuraka , saltaspa saiarirka . Puriimi kallarirka . Nispaka , saltaspa kalpaspa , Taita Diusta kuiaspa , Diuspa atun wasi ukuma paikunawa iaikugrirka .
Tukui chipi kagkuna , chi Taita Diusta kuiaspa purikuskata kawaspaka ,
rigsirkakuna : “ Paimi ka chi mana puringapa pudig , Diuspa atun wasipi iapa suma suti pungu suiu kulki mañaspa tiakudur ” . Chasa paita pasariskata kawaspaka , tukuikuna iapa mancharispa ujnarirkakuna .
Chi ambiriska runa , Diuspa atun wasi ukupi , Salomonpa kanchapi Pedro i Juanta apispa charikurka . Chipi kag tukui runakuna , iapa ujnarispa , kalpa kaillaiagrirkakuna .
Paikunata kawaspaka , Pedroka kasami nirka : — Kamkuna Israelmanda taitakuna , ¿ imapatak kai runata nukanchiwanta ujnarispa kawanakungichi ? Nukanchipa iachaiwa ñi nukanchipa risaiwa mana kai runa purig tukugsamurkachu .
Nukanchipa Abraham , Isaak i Jakob ñugpamanda taitakunapa Taita Diusmi paipa wambra Jesusta sumaglla atuniachigsamurka . Paitami kamkuna wañuchingapa kuarkangichi . Pilatos paita kacharingapa munakuura , kamkunaka nirkangichimi : “ Mana kacharikui ” .
Pai tukui suma allilla ruragta wabutispa , mañarkangichimi , sug runa wañuchidurta kacharingapa .
Pai tukuikunata kaugsai karagtami wañuchingapa : “ Ari ” nirkangichi . — Chasa kagpipas , Taita Diuska paita kaugsachirkami . Chasa sutipa kawaspami nukanchi paimanda willagkuna kanchi .
Jesuswa suma iuiagmandami kai kamkuna kawaska i rigsiska runata aliachispa wapuiachigsamurka . Chasa suma iuiagmandami tukui kamkunapa ñawipi aliachiska tukugsamurka .
— Ñami iachani , taitakuna : kamkuna i kamkunapa taitakuna , pi Jesús kagta mana allilla iachaspallami paita wañuchingapa : “ Ari ” nirkangichi .
Chiwanka , imasa Taita Dius , ñugpata tukui paipa Ispirituwa rimagkunawa pai agllaska Cristomanda willaska : imasa willaraiaskasinami paita pasarigsamurka .
Chimanda kamkuna , pandariskakunata sakispa , Taita Diuswa tukugsamuichi . Chasaka , kamkunapa pandariikuna pasinsiariimi tukunkangichi .
Nigpika Taita Dius kikin , pai agllaska Jesustami kachamunga , allilla iuiachii punchakuna kamkunata tukungapa . Taita Dius ñugpamandatami niraiarka , pai Jesusta kamkunamanda kachamungapa .
Paita chaiakumi , suma luarpi chara kangapa , Taita Dius tukui imasa kaskasina sumaglla churankama . Chasami Taita Dius , paipa Ispirituwa alli rimagkunawa ñugpamandata willarka .
— Pai Jesusmanda , ñugpamanda taita Moiseska sutipami kasa rimarka : Atun Taita Dius kikinmi ni : “ Kam kikinpuramanda Santu Ispirituwa sug rimagmi llugsingapa ka ” . Paika , nukasinami kangapa ka . Pai tukui ima rimakuskata suma uiangichi .
Maikan chi rimagta mana uiagkunaka , Israelmanda llugsichispa , puchukaimi tukungapa kankuna .
— Tukui Santu Ispirituwa rimagkuna , Samuel rimaskauramandata , kai punchakuna imasa pasaringapa kaskataka timpumi willaraiarka .
Kamkuna , chi ñugpamanda rimagkunapa wambrakunapa kati wambrakunami kangichi . Kamkunamandami Taita Dius , kamkunapa ñugpamanda taitakunawa allilla iuiarirka . Abrahamta kasami nirka : Tukui alpamanda runakunapasmi kamba wambrapa wambrapa sug kati wambramanda nukapa iapa kuiaska kapuangapa kankuna .
— Taita Diuska , pai kikinpa wambrata kaugsachispa , kamkunapagmami ñugpa kachamurka ; chasaka , tukui kamkuna pandariikuna sakigpika , paipa iapa kuiaska kangapakuna .
Pedro i Juan chi runakunata chara rimanakugllapika , iaia sasirdutikuna , Diuspa atun wasipi kawag taita i saduseo suti taitakunaka chima chaiagrirkakuna .
Pedro i Juan iachachinakurka , Jesús kaugsariskamanda , tukui wañuskakunapas kaugsaringapa kagtakuna . Chi taitakuna , mana chasa iuiaspami iapa rabiawa piñarispa chaiagrirkakuna .
Pedro i Juanta apispaka , ña chisi kagmanda , kaiandikama karsilpi churagrirkakunata .
Pedro chasa rimaskata uiagkunaka , achka runakuna Jesuswa suma iuiarirkakuna . Ña pichka warangasina mirarkakuna .
Kaiandika , judiukunata mandag taitakuna , Moisés ima niskata iachachig taitakuna i sug taitakunapas , chi Jerusalenpi tandarigrirkakuna .
Chipi karkakuna iaia sasirduti , Anás suti , Kaifás , Juan , Alejandro i tukui chi iaia sasirdutipa kagkunapas .
Chasa tandariska kauraka , Pedro i Juanta chaiachigrispa , chaugpipi saiachispa , tapuchii kallarirkakuna : — ¿ Pitak kamkunata kachamurka , u pipa iachaiwatak kamkuna chasa ruranakungichi ?
Chiura Pedroka , Santu Ispirituwa iuiaipi junda kaspa , kasami nirka : — Israelmanda runakunapa taitakuna ,
kamkunaka nukanchita kaiangichi , kai runamanda tapuchingapa , imasa pai ambiriska tukugsamugta .
Tukui kamkunata i tukui Israelmanda runakunata kasami niikichita : Nazaretmanda Jesucristowami kai runa kamkunapa ñawipi ambiriska saiaku . Pai Jesustami kamkuna kruspi klabachirkangichi . Pai wañuskataka , Taita Diusmi kaugsachigsamurka .
Kasami ñugpamanda librupi willaraiá : Wasichigkuna wabutiska rumi , wasita charigmi tukugsamurka . Chasallata , pai Jesusta kamkuna wabutiska , tukuikunapa iaiami tukugsamuska ka .
Kai alpapi manima tianchu ñi sug maikanpas nukanchipa pandariikunata kispichingapa . Jesús sapallatami Taita Dius kachamurka , nukanchita kispichingapa .
Chiura chi taitakunaka , Pedro i Juan mana manchaspalla rimanakuskata uiaspa , ianga runakuna mana iachagkuna kagta iachagsamuspa , iapa ujnarirkakuna . Jesuswa purigkuna kaska kagtami iuiarirkakuna .
Chi ambiriska runapas , paikuna kaskapi saiakurka . Chasa kawaspaka , mana iacharkakuna ima paikunata ninga .
Pedro i Juanta kanchama llugsichirkakuna . Nispaka , kikinpura tapurinakurka ,
kasa nispa : — ¿ Imatak chi runakunata rurasunchi ? Jerusalenpi tukui kaugsagkunami ña iachankuna , paikuna sug mana imaurapas kawaskasinata ruragtakuna . Chita , nukanchi mana piñarii pudingapa kanchichu .
Sugkuna chasa ruraskamanda mana uiangapaka , kasa manchachispa nisunchi : “ Kunauramanda , ñi pitapas mana Jesusmanda willanakungichi ” .
Chi taitakuna chasa iuiarispa , Pedro i Juanta ikuti kaiarkakuna . Kasa manchachispami nirkakunata : — Kunauramandaka , mana mas Jesusmanda rimaspa iachachispa puringichi .
Chasa uiaspa , Pedro i Juanka ainirkakuna : — ¿ Imasatak iuianakungichi ? Diuspa ñawipi , ¿ allillachu ka , kamkunata uiangapa ; u Taita Diustachu uiasunchi ?
Nukanchitaka chaiakumi , imasa kawaska i uiaskata willaspa puringapa .
Chiura , ikuti manchachispa , kacharirkakuna . Chi runa mana imaurapas kawaskasinawa ambiriska , chusku chunga wata ialimi iukarka . Chasa ambiriskamandaka , tukui runakuna Taita Diusta iapa suma atun kagta ninakurka . Chimanda chi taitakuna , Pedro i Juanta ñi ima pandariipas mana tarirkakuna , asutingapa .

Paikunaka , ña kacharii tukuspaka , kikinpurakunapagma rirkakuna . Chaiagrispaka , chi iaia sasirdutikuna i sug taitakunapas paikunata imasa manchachispa llugsichiskamanda willagrirkakuna .
Chasa uiaspaka tukuikuna , suglla iuiaiwa Taita Diusta rimarkakuna , kasa nispa : — Tukui manduiug Taitiku , sug luar , kai alpa luar i lamar iakukunata , tukuimi kam rurarkangi .
Kammi [ Santu Ispirituwa ] nukanchipa ñugpamanda taita David kammanda allilla ruragta kasa rimachirkangi : ¿ Imapatak mana judíu kagkuna kaparispa killachirinakú ? ¿ Imapatak iangalla imapas rurangapa iuiarinakú ?
Kai alpapi atun mandagkuna i paikunapa kati mandagkuna , suglla iuiaiwami tandarirkakuna , atun Taita Diusta i pai agllaska Cristota wabutingapa .
— Chasa ñugpamandata willaraiaskaka , sutipami tukugsamurka . Kai atun puiblupi , Herodes i Ponsio Pilatos , judíu i mana judíu kagkunawami tandarirkakuna , kamba tukuipi alli wambra Jesusta kam agllaskata wabutingapa .
Chasa , kam tukui imasa ñugpamandata rurangapa niraiaskataka , chi taitakunami rurarkakuna .
— Kunauraka , Taitiku , paikuna ima manchachiskakunata kawamui . Nukanchi kamba lutrinsinakunata iachaita karamui , kamba rimaita mana manchaspalla willaspa puringapa .
Chasallata karamui , kamba iapa iachaiwa ungugkunata ambispa , imakunapas kawachispa , kamba tukuipi alli wambra Jesuswa tukui mana imaurapas kawaskasinapas rurangapa .
Chasa Taita Diusta mañai puchukaura , chi wasi ukupi tandariskakunapika kuiurigsamurka . Chiura tukui chipi kagkuna , Santu Ispirituwa iuiaipi jundami tukugsamurkakuna . Chiuramanda , Diuspa Rimaita mas sinchimi rimaspa mana manchaspalla purii kallarirkakuna .
Jesuswa tukuskakuna , iapa achkakuna kaspapas , tukuikunami suglla iuiaiwa karkakuna . Ñi pipas mana ninakurkachu : “ Kai , nukapami ka ” . Tukui ima iukaskapas , tukuikunapami niraiarka .
Iaia Jesús kikin agllaskakuna , paipa iapa iachaiwami paimanda willanakurka , kaugsariska kagta . Tukui Jesuswa tukuskakunaka , Taita Diuspa sumaglla iuiachiiwami kaugsanakurka .
Jesuswa tukuskapurakunamandaka , ñi maikantapas mana ñi ima pisirkakunatachu . Maikanpas alpa u wasi iukaskakunaka , iacharkakunami katunga .
Nispaka , chi katuska kulkita apaspa , Jesús agllaskakunatami iacharkakuna kuagringa . Chaskispaka , tukui imasa ministiskasina karaspami richidur karkakuna .
Chipre alpamanda sug runa , José suti , Levipapurakunamanda , paikunawa kaugsakurka . Chi runata , Jesús agllaskakuna sutichiska karkakuna Bernabé . ( Chi niraianmi “ Sumaglla iuiachig ” . )
Chi runaka , alpa iukaskata katuspaka , kulkita apaspa , Jesús agllaskakunata kuagrirka .
Chiurakuna Ananías suti runapas , warmindi Safirawa paikuna alpa iukaskata katurkakuna .
Chi runaka , alpa katuskata chaugpi kulkimi pakalla wakachirirka . Warmindipas , allillami iacharka . Sug chaugpi kulki kaskataka Jesús agllaskakunata kuagrirka , “ Tukui kulki katuskatami kuanakuikichita ” llullaspa .
Chiura Pedroka , Ananiasta nirka : — ¿ Imawantak iaia kuku , kamba iuiaipi iaikurka , Santu Ispirituta llullachingapa ? Chi alpa katuska kulkita , chaugpimi pakalla wakachirirkangi .
Alpata manara katuura , ¿ manachu kamba karka ? Chasallata katuskauramanda , chi kulki , ¿ manachu kamba karka ? Nigpika , ¿ imapatak chasa iuiaringi llullachigsamungapa ? Mana runapurata llullachikungichu . Taita Diustami llullakungi .
Chasa uiaspaka , Ananías wañuskami urmagsamurka . Pai wañuskata iachagsamugkuna , tukuikuna iapami mancharigsamurkakuna .
Nigpi sug musukuna chi ukupi tianakugka , saiarispa , kuirputa maiturkakuna . Maituspaka , paita aparkakuna pambangapa .
Mai kimsa urapikar , Ananiaspa warmika iaikugsamurka , imasa pasariskata mana iachaspalla .
Chaiagriuraka , Pedroka paita tapurka : — Willawai : ¿ kaimandallachu alpata katurkangichi ? Chiura ainirka : — Sutipa , chimandallami katurkanchi .
Chiura , Pedroka nirka : — ¿ Imapatak iuiarirkangichi , atun Taita Diuspa Ispirituta llullachingapa ? Uiamui . Kamba kusata pambangapa apagkuna , kanchallapimi samunakú . Kunauraka , kamtapasmi apangapa kankuna , pambangapa .
Chasa nigllapi , chi warmipas Pedropa chakikunallapi wañuska urmagsamurka . Musukuna , iaikuspaka , tim wañuskatami tarirkakuna . Nispaka , chasallata llugsichispa , aparkakuna . Kusa pambaraiaska ladullapi paitapas pambagrirkakuna .
Chiura tukui Jesuswa tukuskakunaka , iapa mancharirkakuna . Chasallata ima pasariskata iachagkunapas , tukuikunami mancharirkakuna .
Chi punchakuna Jesús agllaskakuna , Jerusalenpi kaugsanakugpa ñawipi achka mana imaurapas kawaskasina suma ruraspami karkakuna . Tukui Jesuswa tukuskakuna , Diuspa atun wasipi , Salomonpa suti atun pungu ladullapimi tandaridur karkakuna .
Chi puiblupi kaugsanakugka , paikunata iapami kuiarkakuna . Paikunata kuiaspapas , sugkuna manchanakuspami paikunawa sugllapi manara tukurkakuna .
Chasa kagpipas , tukui punchakuna , kari i warmikuna , Iaia Jesuswa suma iuiarispa , paiwa mas miraspami rinakurka .
Jesús agllaskakuna iapa suma ruranakuskata kawaspa , chi puiblupi kaugsanakugka , ungugkunata wasikunamanda chakanapi llugsichispa , kalli suiu churadur karkakuna ; chasaka , Pedro ialikuura , paipa sumbrallatapas chaskispaka ambiringapa .
Jerusalén ladukunapi kaugsanakugpas , chasallata achka ungugkunata i kuku waira iaikuskakunatapas chimallatata apadur karkakuna . Chiura , tukuikunami aliaska tukugsamudur karkakuna .
Chasa kawaspaka , iaia sasirduti i saduseo suti paiwa purigkunaka , mana allilla iuiaiwa rabiarispa ,
Jesús agllaskakunata apichispa , karsilpi churarkakunata .
Chiuralla atun Taita Diuspa anjilka , tuta rispa , wichkaraiaska pungukunata paskaspa , paikunata chimanda llugsichigrirkakunata . Llugsichispaka , nirkakunata :
— Riichi . Diuspa atun wasi ukupi runakunata mana manchaspalla willagriichi , kasa nispa : “ Jesucristo , sug rigcha musu kaugsaitami apamurka ” .
Chasa uiaspaka , kaiandi tutata Diuspa atun wasi ukupi iaikugrispa , iachachiimi kallarirkakuna . Chi tutatallatata , iaia sasirduti i paiwa purigkuna , Israelmanda tukui taitakunawa tandarigrirkakuna . Ña tandariskakuna kauraka , alwasilkunata karsilma kacharkakuna , Jesús agllaskakunata pusangapa .
Chima chaiagrispaka , chi alwasilkuna manima paikunata tarigrirkakuna . Nispaka , iaia sasirdutipagma kutirkakuna willangapa .
Kasasi nirkakuna : — Chi karsil pungukuna suma wichkaskatami tarigrirkanchi . Suldadukunapas , tukui pungukunatami kawanakurka . Nukanchi pungukunata paskauraka , ñi pipas chi ukupi mana karkakunachu .
Chasa uiaspaka , Diuspa atun wasipi kawag taita i iaia sasirdutikuna , iapa mancharispa , tapurinakurka : — Chikunawa , ¿ imasik pasaringa ?
Chasa tapurinakugllapi , sug runaka paikunapagma chaiagrirka , kasa nispa : — Kamkuna karsilpi churaska runakunaka , kaskallami Diuspa atun wasi ukupi iachachinakú .
Chasa uiaspaka , Diuspa atun wasipi kawag taitaka alwasilkunawa rirkakuna , Jesús agllaskakunata pusangapa . Achka uianakugta kawaspami mancharispa , kasa nirkakuna : “ ¡ Amalai nukanchita rumiwa piantrakuna ! ” . Chimandami mana imapas paikunata ruraspalla pusarkakuna .
Chasa pusaspa , chi taitakuna tandariska kaskapi iaikuchigrirkakuna . Chipika iaia sasirduti , Jesús agllaskakunata nirka :
— ¿ Manachu uiarkangichi nukanchi niskata : “ Mana mas chi Jesusmanda iachachispa purinakungichi ” ? Kamkunaka , uiangataka , Jerusalenpi tukui runa kaugsanakuskatami iachachispa upasina purinakungichi . Kamkuna munanakungichimi , nukanchita juchachispa , chi runata nukanchi wañuchigta .
Chiura , Pedro i paipura Jesús agllaskakunaka ainirkakuna : — Nukanchita chaiakumi , Taita Dius imasa pai niskata uiangapa , maituku runakuna uiarinakugpipas .
Nukanchipa ñugpamanda taitakunapa Taita Diusmi Jesusta kaugsachirka . Pai Jesusmandami kamkuna mañarkangichi , kruspi klabaskakunawa warkuchispa wañuchingapa .
Taita Diuska , paita kaugsachispaka , suma luarpi atuniachispa , kikinpa alli ladumi tiarichigrirka , tukuikunapa iaia mandag i kispichig kangapa ; chasaka , Israelmanda runakuna tukui pandariikunata sakiskakunata pandariikuna pasinsiai tukungapa .
— Nukanchika , chasa allilla kawaspami pai Jesusmanda willagkuna kanchi . Santu Ispiritupasmi paimanda tukuipi allilla willag ka . Taita Dius , paita suma uiagkunatami Santu Ispirituta karamú .
Chasa Jesús agllaskakunata uiaspaka , chi taitakuna , iapa rabiarispa , wañuchingapami munanakurka .
Chasa iuianakugpipas , paipurakuna tiarka Gamaliel suti sug fariseo . Chi runa , Moisés ima niskata iachachig taitami karka . Paita , tukui runakuna sumaglla kuiaspami uiadur karkakuna . Chi runaka , saiarispa , nirka : — Kai runakunata sug mana unailla kanchama llugsichiichi — . Llugsichiuraka , chipi kaska taitakunata nirka —
Kamkuna Israelmanda taitakuna , chi runakunata manara imapas ruraspalla , allilla iuiaringichi .
Kasa iuiariichi : unai ña ka ; Teudás suti runasik atuniachirikurka , kasa nispa : “ Taita Dius kachamuskami kani ” . Chiurakuna , sug chusku patsa runakunasik paiwa tukurkakuna . Paita wañuchiuraka , tukui chi paita katiraiagkuna , sugma sugma rispa , puchukarirkakuna .
— Chiuramanda , ikuti kasapasmi tukugsamurka : runakuna maituku kaugsanakuskata iachangapa tapuchinakuura , Judas suti Galileamanda runami chasallata atun tukukurka . Paipas , achka runakunatami kaiaspa purichikurka . Paitapasmi wañuchirkakuna . Chiura tukui paiwa kagkunapas , sugsinama sugsinama rispami puchukarirkakuna .
— Chimandami kamkunata kunaura niikichita : chi runakunata ianga kawaichi . Ñi imapas paikunata mana ruraichi . Paikuna imasa ianga runakunapa iuiaillawa kagpikuna , paikunapas chasallatami puchukaringakuna .
Ikuti paikuna imasa Taita Diuspa iuiaiwa ruranakugpika , kamkunaka mana puchukai pudingapa kangichichu . ¡ Ujalallapas kamkunawa Taita Dius rabiarigsamuchu ! Chasa uiaspaka , tukui chi taitakunaka Gamaliel rimaskata suglla iuiai iuiarirkakuna .
Chiuramanda , Jesús agllaskakunata kaiaspaka , asutichispa , nirkakunata : — Mana mas Jesusmanda rimanakungichi — . Chasa nispaka , kacharirkakunata .
Jesús agllaskakunaka , chi taitakunapagmanda llugsispaka , kuntintarispa rirkakuna , kasa nispa : “ Jesusmanda nukanchi nanaiwa llakii pasarkanchi . Chimandami iapa alli iuiachiiwa rinakunchi ” .
Chiuramanda , antis mas mana sakispalla , tukui punchakuna , Diuspa atun wasi ukupi i sug wasikunapipas Jesucristomanda mas rimaspa i iachachispa purii kallarirkakuna .
Chi punchakuna , Jesuswa tukuskakuna miraspa miraspami rinakurka . Chiura griego suti rimaiwa kagkuna , hebreo sutiwa rimagkunamanda piñachirii kallarirkakuna , kasa nispa : — Tukui punchakuna , mikui karanakuura , nukanchipurapa sapalla kidaska warmikuna manima sumaglla chaskinakunchu .
Chasa uiaspaka , chunga iskai Jesús kikin agllaskakunaka , paiwa tukui tukuskakunata tandachispa , nirkakuna : — Manachar alli ka , nukanchi Diuspa Rimaita willanakungataka , mikui karanakuskapi unaianakungapa .
Chimanda , taitakuna i mamakuna , kam kikinpura kawaspa , kanchis runakunata maskaichi , mikui i imakunapas kawag tiangapa . Paikuna kachukuna tukuipi alli runakuna , achka iachagkuna , Santu Ispiritupa iuiaita iukagkuna .
Chasa tukugsamugpika , nukanchika Taita Diusta mañaimi apanakusunchi . Paipa Rimaita mana sakispallami iachachinakusunchi .
Chasa uiaspaka , tukuikuna suglla iuiaimi tukurkakuna . Nispaka , Esteban suti Santu Ispiritupa iuiaita iukagtami agllarkakuna . Paika , Iaia Jesusllawami suma iuiakurka . Chasallata , Felipe , Prókoro , Nikanor , Timón , Parmenas i Nikolás suti runakunatami agllarkakuna . Chi Nikolás , Antiokia puiblumandami karka . Ñugpata judiukuna imasa iachachinakuskata uiaspami paikunawa tukuska karka .
Chi agllaska runakunataka Jesús kikin agllaskakunapa ñawima pusarkakuna . Chiura paikunaka , umapi maki churaspa , chi runakunamanda Taita Diusta mañarkakuna .
Chi punchakuna , Diuspa Rimaita mas achkakunami uianakurka . Chi Rimaita uiaspa , Jesuswa tukuskakuna masmi Jerusalenpi miranakurka . Achka sasirdutikunapasmi , Jesusmanda rimaita uiaspa , pai Jesuswa suma iuiarirkakuna .
Estebanka , Taita Diuspa suma kuiaskami karka . Taita Diuspa iapa iachaiwa runakunapa ñawipi askurinti ujnachingasina mana imaurapas kawaskakunatami rurakurka .
Sug runakuna , Estebanwa piñachirii kallarirkakuna . Chi runakunaka karkakunami randiska kaskakunata kachariska suti tandaridiru wasimanda . Sugkunaka karkakunasi Sirene alpamanda i Alejandría puiblumanda ; sugkunaka , Silisia i Asia alpakunanigmanda .
Chi runakuna Estebanwa piñachirinakuuraka , paika Santu Ispíritu karaska iachaiwami iapa suma rimakurka . Chiwanka chi runakuna , paipa rimaita mana ainii alli kapurkakunata .
Chimandami paikuna , pakalla sug runakunata kulki kararkakuna , Estebanmanda llullaspa , sutipa kagsina kasa ningapa : — Chi runata uiarkanchimi , Moisesmanda i Taita Diusmanda jiru rimakugta .
Chasakunawaka , chipi kagkunata , Moisés ima niskata iachachig taitakunata i sug taitakunatapas Estebanmanda mana allilla tukuipi rimarkakuna . Nispaka , Esteban kaskama chaiagrirkakuna . Paita apispaka , judíu taitakuna tandariska kaskamami aparkakuna .
Nispaka , paimanda willangapa sug runakunata chaiachigrirkakuna . Chi runakunaka , Estebanmanda llullaspa , kasami nirkakuna : — Kai runa , kai Diuspalla kaska wasimanda i Moisés ima rurangapa willaraiaskamanda imaurapasmi kamirikunlla .
Pai rimakuskataka , nukanchi uiarkanchimi : “ Chi Nazaretmanda Jesús , kai Diuspa atun wasita puchukangapasi ka ” . Kasapasmi uiarkanchi : “ Chi Jesús iachachirkasi : Moisés ima nukanchita rurangapa niskata sakispa , sug rigchasi rurasunchi ” .
Chi taitakuna i tukui chipi tianakugkunata , Estebanpa ñawika sug anjilpa ñawisinami kawarigsamurkakunata .
Chiura iaia sasirdutika , Estebanta tapurka : — Kammanda rimanakú ; chika , ¿ sutipachu ka ?
Chiura , Estebanka ainirka : — Taitakuna , uiawaichi . Nukanchipa ñugpamanda atun taita , Abraham suti , chara Mesopotamia suti alpapi kaugsakuura , manara Arán puiblupi kaugsakugpita , nukanchipa suma atun Taita Diuska paita kawarirka ,
kasa nispa : “ Kamba alpakunata i tukui kambapurakunata kaimanda sakispa , rii . Nuka , sug mas suma alpami kawachisaki ” .
— Chasa uiaspa Abrahamka , chi Kaldea alpamanda llugsispa , Arán puibluma rirka kaugsangapa . Chimandaka , paipa taita wañuura , kai alpapi kamkuna kunaura kaugsanakuskama chaiagsamurka .
Kai alpapi kaugsakugpipas , Taita Dius manara paita ima alpapas kararka , ñi mai chaki churangapagllapas . Niillakar nirkami : “ Sutipami kai alpata karasaki , kam wañuuraka , kamba wambrapa wambrakuna kaugsangapakuna ” . Taita Dius chasa niura , Abrahampa warmi manarami ñi sug wambra iukaska karka .
— Kasapasmi Taita Diuska nirka : “ Kamba wambrapa wambrakuna , sug karu alpapimi kaugsagringapa kankuna . Chipika chinigmanda runakunami , chusku patsa wata paikunata mana llakispalla trabajachingapa kankunata .
Chiuramandaka , chi alpamanda runakunata trabajachipuagkunataka , nukami randichipungapa kani . Chasa pasariskauramandami kamba wambrapa wambrakuna , chinigmanda llugsimuspa , kai alpallapita kunguriwagsamungapa kankuna ” .
— Taita Diuska , Abrahamwa iuiarispa , paita nirkami , kari wambrakunata marka churangapa ; chasaka , Taita Diuspalla kagta niraiangapa . Chimandami Abraham , Isaak suti paipa wambra pusag puncha iukagsamuskata chasa rurarka . Chasallatami Isaak , paipa wambra Jakobta rurarka . Paipa chunga iskai kari wambrakunatapas , Jakob chasallata rurarka . Chi runakunami karkakuna nukanchi Israelmandakunapa ñugpamanda achala taitakuna .
— Iachanchimi , chi Jakobpa wambrakunaka , José suti waugkindiwa mana allilla iuiaiwa rabia iukaspa , paita katugtakuna , Ejipto suti alpama rinakuska apangapa . Chasa pai katui tukugpipas , Taita Diuska mana sakirka .
Chiwanka , tukui llakiiwa kaskatapasmi kispichirka . Suma iachaimi paita kararka . Chasallata , Ejiptopi iaia mandagpa ñugpa ladu José kaura , Taita Diuska chi mandagta iuiachirka , Josewa sumaglla kangapa . Chi mandag kikinmi Joseta churarka , Ejiptopi tukui kaugsanakuskata i paipa wasimandakunawantapas mandag kangapa .
— Chiuramandaka , iapa iarkai iapa llakiiwami chi Ejipto suiu tukurka , chasallata Kanaán alpa suiupas . Chiura nukanchipa ñugpamanda taitakuna manami tarinakurka ima mikungapa .
Jakobka iachagsamurkami , Ejiptopi trigu mikui iukagtakuna . Chasa iachaspaka , paipa wambrakunata u nukanchipa ñugpamanda taitakuna niskata , paikunatami kacharka , musuglla chima ringapa .
— Paikuna ña iskaima Ejiptoma riuraka , Joseka paipa waugkindikunatami rigsichirirka . Chiuramandaka , chi alpapi iaia mandagpas iachagsamurkami , José pipa wambra kagta .
Nispaka , José kacharka , taitandi Jakobta i tukui paipurakunata pusagringapa . Paipurakuna , kanchis chunga pichka runakunami karkakuna .
Chasamandami Jakob , Ejiptopi kaugsai kallarigrirka . Chipimi wañurka . Nukanchipa ñugpamanda taitakunapas , chillapitami wañurkakuna .
Paikuna wañuuraka , Sikem suti puiblumami aparkakuna , pambangapa . Chipimi ñugpata Abraham , Amorpa wambrakunata sug piti alpa kulkiwa randiska tiarka , chipi wañuskakunata pambangapa .
— Abrahamta Taita Dius imasa niskasina tukugsamungapa ña chaiakuuraka , Jakobpa wambrakunapa kati wambrakuna , Ejiptopi iapa miraspa miraspami rinakurka .
Ejiptopi Josemanda ña kungariska kauraka , sug iaia mandagmi mandai kallarirka .
Chi mandagka , nukanchipa ñugpamandakunata llullachispa , mana llakispallami trabajachii kallarirkakunata . Nispaka , tukui taitakunatami nirka , kari wambra tiaskakunataka sitangapa , iapa miranakugmanda .
— Chiurakunaka , Moisesmi tiagsamurka . Paika , Diuspa ñawipi sumami kawarirka . Paipa atunkunaka , kimsa killami wasi ukupi pakalla wiñachinakurka .
Paita sitagrii chaiauraka , kikin iaia mandagpa sipas warmi wambrami , sitaskata tarispa , paipagma aparka . Chiuramanda , pai kikinpa wambratasinami wiñachirka .
Chiwanka Moisés , tukui Ejiptomanda iachaikunatami iachaikurka . Chasaka , tukuipi iacha suma rimag , alli iuiag pagtami tukurka .
— Ña chusku chunga wata iukaura , Moiseska iuiarirkami , pai kikinpa Israelmanda runakunapagma chaiagringapa .
Chipi chaiagriuraka , sug Ejiptomanda runa , Israelmanda sug runata kaspiwa mana llakispalla piakurka . Chasa kawaspa , Moiseska , chi Israelmanda runata michaspa , chi Ejiptomandata wañugta piagrirka . Chasami randichipurka .
Chasa rurakuspa , kasami iuiakurka : “ Israelmanda runakuna iachagsamungapami kankuna : ‘ Kai Moisesmandami Taita Dius nukanchita kispichigsamungapa ka ’ . ” Moisés chasa iuiakugpipas , Israelmandakunaka manami iuianakurka , paika kispichig kangapa kagta .
— Chi kaiandi , Israelmanda iskai runakuna makanakuskatami Moisés tarigrirka . Tarigrispaka , pasinsiachispami nirka : “ Kamkuna , waugkindikunami kangichi . ¿ Imapatak rabiachirinakuspa makanakungichi ? ” .
— Chi paipura makanakui kallarigka , Moisesta tangaspa , nirka : “ ¿ Pitak kamta mandag churarka ; chasaka , nukanchita justisiangapa ?
Imasami kaina Ejiptomanda runata wañuchirkangi : chasallatachar nukatapas wañuchiwangapa munakungi ” .
— Chasa uiaspa , Moiseska mitikurka . Madián suti alpama chaiagrispaka , chi luarmanda ajinusinami kaugsakurka . Chipika , sug warmimi tarirka . Paiwa kaspa , iskai wambrami iukarkakuna .
— Chusku chunga watapika , Moisés , Sinaí suti chusa sitaska alpapi purikugrirka . Chipika sug anjil , nina sindi sacha rupakuskasinami kawarirka .
Chasa rupakuskata kawaspaka , Moisés iapa ujnarigsamurka . Nispaka , kaillaiaspa rirka , mas allilla kawangapa . Chiura , atun Taita Diuspa rimaimi uiarirka , kasa nispa :
“ Nukami kani kamba ñugpamanda taitakunapa Dius . Abraham , Isaak i Jakobpa Taita Diusmi kani ” . — Chasa uiaspaka Moisés , iapa mancharispa chugchurirka . Kawangapapas , mana pudikurka .
Chiura , atun Taita Diuska nirkami : “ Kamba chakipi churaraiaskakunata surkurii . Kam sarukuska alpaka , nukapallami ka .
Nukapa runakuna Ejipto alpapi iapa llakii iukaskakunatami kawakuni . Paikuna iapa llakiiwa wakanakuskatapasmi uiakuni . Chimandami uraikumurkani , paikunata kispichingapa . Nukami niiki : samui . Uiawai . Kamtami Ejiptoma kachangapa kaiki ” .
— Chi Moisestami Israelmanda runakuna wabutiska karka . “ ¿ Pitak kamta mandag churarka ; chasaka , nukanchita justisiangapa ? ” niska karka . Chi Moisesmi Taita Dius , mandag i kispichig churarka , paipa anjilwa nina sacha rupakuskapi kawachispa .
Chi Moisesmi Israelmanda runakunata Ejiptomanda llugsichigrirka . Chi Ejiptomanda llugsichigrispa , Puka Kucha suti atun iakupimi ialichirkakunata . Nispaka , chusa sitaska alpapi chusku chunga watami purichirkakunata . Chi purinakuskapi , ñi imaurapas mana kawaskasinatami kawachirkakunata .
— Chi Moisesllatatami Israelmanda runakunata nirka : “ Taita Dius kikinmi ni , kam kikinpuramanda Santu Ispirituwa sug rimagmi llugsingapa ka . Paika , nukasinami kangapa ka ” .
— Chi Moisesllatatami Israelmanda tukui runakunawa chusa sitaska alpapi sugllapi karka . Taita Diuspa anjilpasmi paiwa karka . Chi anjil , Sinaí awa lumapi paita i nukanchipa ñugpamanda taitakunatapasmi rimarka . Chi Moisesmi Taita Diuspa kaugsai karag rimaikunata uiaspa chaskirka ; chasaka paipas , nukanchita karagsamungapa .
— Chi Moisestami nukanchipa ñugpamanda taitakuna mana uiangapa munarkakuna . Paita wabutispa , ninakurkami : “ Tukuikuna , Ejiptoma kutisunchi ” .
Moisés mana paikunawa kagmanda , Aarón sutita nirkakuna : “ Chi Moisés nukanchita Ejipto alpamanda llugsichimuskata , nukanchi mana iachanchichu ima tukugta . Chimanda , sug diuskuna rurai , nukanchita ñugpangapa ” .
Chi punchakunami uchulla wagrasina kawari paikunapa dius niraiangapa rurarkakuna . Nispaka , animalkunata wañuchispa rupachispa , chi ianga diustami kungurispa mucharkakuna . Chi pai kikinkunapa makiwa ruraskata kawaspaka , iapami kuntintarirkakuna .
— Chimanda Taita Diuska , paikunapagmanda anchurirka . Paikunata sakirka , awamanda istrillakunata dius nispa , kungurichukuna . Chimandami Santu Ispirituwa rimag ñugpamanda librupi willarka , kasa nispa : Kamkuna Israelmandakuna , chi chusku chunga wata chusa sitaska alpapi purinakuura , ¿ nukatachu animalkunata wañuchispa rupachispa kunguriwarkangichi ? Manima .
Molok suti ianga diuspa linsu wasitami aparispa purinakurkangichi . Chasallata , Refán suti ianga diuspa istrillasina kawariskatapasmi purichirkangichi . Chi imajinkunata kam kikinkunapa makiwa ruraskakunatami mucharkangichi , dius nispa . Chimandami nuka , kamkunata llugsichispa , Babilonia suti sug ladu alpama kachangapa kaikichita .
Kasapasmi Esteban nirkakunata : — Chi chusa sitaska alpapi , nukanchipa ñugpamanda taitakuna , sug linsu wasimi purichinakurka . Chi wasipika , Taita Dius paikunawa kagtami niraiarka . Chi wasimanda , Taita Dius , Moisesta niska karka : “ Imasami kai wasita kawachiiki : chasallatami wasichipuankangi ” .
Chi wasitaka , nukanchipa ñugpamanda taitakunatami Moisés sakirka . Chi wasita kai alpamami chaiachigsamurkakuna . Josué suti taita kai suiu ñugpata kaugsanakuskata puchukakuuraka , chi linsu wasi paikunawa tiarka . Chi sug runakunata , Taita Diusmi kai alpamanda llugsichirka nukanchipa ñugpamanda taitakunapa ñawipi . Chi linsu wasi , David suti atun mandag kaugsankamami tiarka .
— Pai Davidta , Taita Dius suma kuiarka . Pai Davidka munakurka , suma wasi wasichipungapa ; chipika , Jakobpa Taita Dius kagsamungapa .
Chasa munakugpipas , paika manima ; paipa wambra Salomón sutimi wasichipurka .
Wasichipugpipas , runa ruraska wasikunapika , tukuimanda mas atun Taita Dius mana chipika kaugsanchu . Chimandami Santu Ispirituwa rimagka ñugpamanda librupi kasa willarka :
Atun Taita Diuska , kasami ni : “ Sug luar , nuka mandangapa tiaridirumi niraiá . Alpaka , nukapa chaki sarudirumi ka . Nigpika , ¿ imasa wasitak munanakungichi saiachipuangapa ? ¿ Maikantak nuka samadiru kapuanga ?
¿ Manachu tukui , nuka kikin ruraska ka ? ” .
Kasapasmi Esteban nirkakunata : — Kamkuna , imaurapas upasinami karkangichi . Mana Taita Diusta rigsigsina , mana rinri uiagsina i mana sunguiugsinami kangichi . Kamkunapa ñugpamanda taitakunasina , kamkunapas chasallatami kangichi . Imaurapas Santu Ispirituta mana munangichichu .
Kamkunapa ñugpamanda taitakuna , Santu Ispirituwa rimagkunata , ¿ maikankunatatak mana llakichispa wañuchirkakuna ? Chi rimagkunaka willaskami karkakuna , alli iuiag Cristo samungapa kagta . Chi alli iuiag runa ña samuuraka , kamkunaka apichispami wañuchii nirkangichi .
Taita Dius ima rurangapa niskataka kamkunapa ñugpamandakunata anjilkunawami willarka . Chasa willagpipas , Taita Dius imasa munaskata mana rurangichichu .
Chasa uiaspa , chi taitakunaka , iapa rabiarispa , kirukunapas uiarigta mukurirkakuna , Estebanta wañuchingapa nispa .
Paika , Santu Ispiritupa iuiaita iukaspa , sug luarma Taita Dius iapa suma punchalla kaskatasi kawarka . Chasallata , Taita Diuspa alli ladu Jesús saiakugtasi kawarka .
Chasa kawaspaka , nirka : — Kawaichi . Suma luar , paskaskami ka . Runa Tukuska Jesuska , Taita Diuspa alli ladu saiakugtami kawakuni .
Chasa rimagllapi , tukuikuna , rinri taparispa , sinchi kaparispaka , sugllasina kalparkakuna , paita apingapa .
Nispaka , chi puiblumanda paita llugsichirkakuna , rumiwa piaspa wañuchigringapa . Estebanmanda kuntra willagkuna , manara rumiwa piai kallarispalla , kataridirukunata Saulo suti musuta mingagrirkakuna .
Chasa Estebanta rumiwa pianakuuraka , paika Iaia Jesusta nirka : — Taitiku , nukapa ispirituta kamtami mingaiki — .
Nispaka , kungurispa , sinchi kaparirka , kasa nispa — Taitiku , paikuna kai mana suma rurawaskakunamanda , paikunata mana imapas iuiaripuangi — . Chasa nispaka , wañurka .
Saulopas niska karka : “ Estebantaka wañuchiimi chaiá ” . Chi punchallatata , Jerusalenpi Jesuswa tukuskakunata puchukangapa iuiaiwa wasi wasi maskai kallarirkakuna . Chimanda tukui Jesuswa tukuskakunaka , Judea i Samaria suti alpa suiu mitikui kallarirkakuna . Chiwanka Jesús kikin agllaska runakuna , sapallami Jerusalenpi kidarkakuna .
Taita Diuswa alli iuiarispa kag runakunaka , iapa wakaspa , Esteban wañuskata pambarkakuna .
Ikuti Sauloka , Jesuswa tukuskakunata puchukangapa iuiaillawami purikurka . Wasi wasi iaikuspa , kari i warmikunata aliuspa llugsichispa , karsilpi churachikurka .
Jerusalenmanda llugsigkuna , tukuipimi Diuspa Rimaita willaspa purii kallarirkakuna .
Chiura Felipeka , Samaria suti alpapi chaiagrispa , sug puiblupi rimai kallarirka , Jesús , Taita Dius agllaska Cristo kagta willaspa .
Chasa uiaspaka achkakuna , sugllasina tukuspa , ima Felipe rimakuskata allilla uiai kallarirkakuna , ñi pipas mana kawaskasina rurakugmanda .
Chiurakuna kuku wairakuna , achkakunapagmanda kaparispa llugsichii tukurkakuna . Sugkuna kuiuringapagllapas mana pudiskakunata , chasallata mana chakiwa puringapa pudiskakunatapas , achkakunatami aliachispa sakirkakuna .
Tukui chasa kawaskakuna , iapa alli iuiachiiwa kuntintarirkakuna .
Chipi tiarka sug runa , Simón suti . Chi runa , ña unaimandata chi puiblupi paipa mana alli iuiaiwa ruraspa kaugsakurka . Kikinlla nikurka : “ Nuka , tukuikunamanda mas iapa iachami kani ” . Chasaka , tukui chipi kaugsanakuskata ujnachispasi kaugsakurka .
Paita manchariskasinasi suma iuianakurka . Atun taitakunapas paimanda ninakurka : “ Paimi Taita Diuspa iapa iachaiwa suma ruraku ” .
Ña unaimandata paipa mana alli iuiaiwa tukuikunata ujnachispa charikurka .
Chasapi kaugsanakuspapas , Felipe Jesucristomanda i Diuspa suma mandaita willagsamuskata uiaspaka , Jesuswa suma iuiarirkakuna . Nispaka , kari i warmi baugtisarii tukurkakuna .
Kikin Simonpasmi , Jesucristomanda uiaspaka , suma iuiarigsamurka . Baugtisarii tukuspaka , Felipewa purii kallarirka . Felipe imaurapas mana kawaskasina rurakuskata kawaspa , iapa ujnarispa kawakurka .
Chiuramandaka , Jesús kikin agllaska runakuna Jerusalenpi kaskama iacharigsamurka , Samariamanda runakunapas Diuspa Rimaita suma uianakugta . Chasa iacharigsamuuraka , Pedro i Juanta chi puibluma kacharkakuna .
Chi Samariamandakuna , manara Santu Ispirituta chaskiska karkakuna . Iaia Jesuspa sutillawami baugtisariska karkakuna . Chasa kagmanda , Pedro i Juanka , chaiagrispa , Taita Diustami mañarkakuna , Santu Ispiritullatata paikunawa tukugsamuchu .

Nispaka , umapi maki churarkakunata . Chasawa , Santu Ispiritutami chaskirkakuna .
Simonka kawarka , paikuna maki churaura , Santu Ispirituta chaskigtakuna . Chasa kawaspaka , paikunata kulki munachispa ,
nirka : — Nukatapas chasallata iachai karawaichi ; chiwanka , nuka maikantapas maki churaspa , Santu Ispirituta karai pudingapa .
Pedroka ainirka : — Kamba chi kulki kam kikinwantami puchukaringapa kangichi . Taita Dius kikin paipa Ispirituta karangapa kachamuskata , ¿ kamba kulkiwachu munakungi randingapa ?
Kamka , kai nukanchi suma ruranakuskapi mana pudingichu chapuringapa . Diuspa ñawipi , kam mana allilla iuiaiwami kangi .
Kawakuikimi , kam nukanchita llakirispa kawakugta . Kam kikin mana allilla ruraskakuna wataskasinami charinakú . Chasapaka , chi pandariikunata sakispa , atun Taita Diusta nii : “ Nuka imasa umapi mana allilla iuiakuskata pasinsiawai ” .

Chiura , Simón ainirka : — Atun Taita Diusta nukamanda mañapuaichi , nukata imasa niwaskasina mana pasariwachu .
Chi Jesús agllaskakuna , Iaia Jesusmanda Suma Rimaita chi puiblupi willaspaka , Samaria alpapi sug achka puiblukunatapas willaspa ialirkakuna , Jerusalenma kutinakuspa .
Felipetaka , atun Taita Diuspa anjil nirka : — Atarispa , alli makisinama rii . Jerusalenmanda Gaza suti puibluma ñambita rii — . ( Chi ñambi , chusa sitaska alpallatami riraiá . )
Chiura Felipe , atarispa , rirka . Chi ñambipika , Etiopía suti alpamanda sug runawa tupanakurka . Chi runa karka Kandase suti atun mandag warmipa aidag , kulkita wakachig . Jerusalenma riska karka , Taita Diusta kunguringapa .
Kikinpa alpama kutikuspaka , kaballu aliudiru augtupi tiakuspa , Isaías suti Santu Ispirituwa ñugpamanda rimag ima willaraiaskata kawakurka .
Felipewa chi runawa tupanakuura , Santu Ispirituka paita nirka : — Chi augtuma kaillaiagrii .
Chiura Felipe , kalpa kaillaiagrispa , uiarka chi runa imasa uiarikuskata . Nispaka , tapurka : — Chi kawakuskata , ¿ iachangichu ima niraiagta ?
Chiura , chi runaka ainirka : — Ñi pipas mana iachachiwankunachu . Nigpika , ¿ imasatak nuka iachasa ? — . Nispaka , Felipeta mañarka — Diusmanda sikamui , sugllapi nukawa tiaringapa .
Nigpika , kasa willaraiaskatachu chi runa kawakurka : Imasami ubija , wañuchii tukungapa apanakuura i milma rutungapa kaura , mana kaparí : chasallatami paika , wañuchii tukungapa apanakuura , mana ñi ima rimarirka .
Justisiakunaka , paita wabutispa , mana uiaspallami wañuchirkakuna . Pai musu kagpita , kaugsaitami anchuchipurkakuna . Chimandami wambra , mana paita tiapú .
Chasa kawaspa willaura , chi runaka Felipeta tapurka : — Diusmanda willawai : chi rimag , ¿ kikinmandachu chasa rimarka ; u sugmandachu nirka ?
Chasa willaraiaskata kawaspaka , Felipe chiuralla Jesusmanda willaspa , iachachii kallarirka .
Chasa ñambi rinakuskapika , iaku tiaskapi chaiagrirkakuna . Chiura , chi runaka nirka : — Kaipi iakumi tia . ¿ Manachu nukatapas pudirintra baugtisawangapa ? [
Chiura , Felipe nirka : — Jesucristowa kam suma iuiariska kagpika , baugtisariimi pudingi . Chiura , chi runaka ainirka : — Sumami iuiakuni , Jesucristo sutipa Taita Diuspa wambra kagta — . ]
Chasa nispaka , nirka — Augtuta saiachii . Saiachiura , iskandikuna iakuma uraikuspaka , chi mandag runataka Felipe baugtisarka .
Iskandikuna iakumanda llugsiura , atun Taita Diuspa Ispirituwa diulpilla Felipeta aisaspa aparka . Chi mandag runa , paita mana mas kawarka . Chi runaka , iapa suma kuntintulla paipa ñambi rii kallarirka .
Felipeka , Azoto suti puiblupi kawarigrirka . Chimandaka , puiblukuna suiu purispa , Jesusmanda Alli Willaita willaspa ialirka , Sesarea suti puibluma chaiankama .
Chiurakunaka Saulo , Iaia Jesuswa tukuskakunata wañuchispa puchukangapa iuiaillawami purikurka . Chasa iuiarispaka , iaia sasirduti iskribiska karta mañagrirka ,
Damasko suti puiblu judiukuna tukui tandaridiru wasikunapi iaikui pudingapa ; chikunapika , maikan kari i warmikuna Iaia Jesuswa tukuskakunata tarispa , apispa , Jerusalenma wataspa apangapa .
Chasa mañaspaka , ñambi rikuskapi , ñalla Damaskoma chaiagringapa kaura , diulpilla awanigmanda paita punchaiachigsamurka .
Punchaiachigllapi , Sauloka alpapi urmagsamurka . Chiuraka , paita rimai uiarigsamurka , kasa nispa : — Saulo , Saulo , ¿ imapatak puchukawangapa iuiaillawa purikungi ?
Chiura , Saulo tapurka : — Kam Taitiku , ¿ pitak kangi ? Chasa tapuura , chi rimagka ainigsamurka : — Nukami kani Jesús . Nuka kikintami puchukawangapa iuiaillawa purikungi . [
Chasa uiaspaka , Saulo , dimanchai chugchuspa , tapurka : — Taitiku , ¿ imatak nuka rurangapa munakungi ? Chiura , Iaia Jesuska ainirka : ] — Atarispa rii . Chi puibluma iaikugrii . Chipimi kamta ningakuna , ima rurangapa chaiagta .
Saulowa sugllapi rinakugka , rimaita uiarkakuna . Kawaika , ñi pitapas mana kawarkakuna . Chimanda , iapa manchariska karkakuna .
Sauloka , alpamanda atariuraka , ñi ima mana ñawi kawangapa pudirka . Nigpika , paita makimanda apispa , Damaskoma pusarkakuna .
Kimsa punchami chipi karka , mana ñawi kawangapa pudi . Chi punchakuna , ñi ima mana mikuspalla upiaspallami karka .
Chi puiblullapita kaugsakurka Jesuswa tukuska runa , Ananías suti . Chi runataka Iaia Jesús , muskui ukupisina kawarispa , nirka : — Ananías . — Kaipimi kani , Taitiku — ainirka .
Chiura , Iaia Jesuska nirka : — Atarispa , Derecho suti ñambima rii . Judaspa wasima chaiagrii . Chipika , Tarso puiblumanda sug runa Saulo sutimi kanga . Chi runapas , kunaura Taita Diustami mañaku .
Ananías suti runa iaikuspa , maki churagtami muskui ukupisina kawarka , ikuti kawai pudingapa .
Chasa uiaspa Ananiaska , Iaia Jesusta nirka : — Taitiku , achkakunatami chi runamanda uiaska kani , Jerusalenpi kammandalla iuiarispa kagkunata puchukangapa munakugta .
Chi runaka , kunaura iaia sasirdutikuna kachamuskasi samuku , kaipi tukui kamwa suma iuiarispa kagkunata apispaka , wataspa apangapa .
Iaia Jesuska nirka : — Kamka riilla . Paita , nukami agllarkani , mana judíu kaskakunata , paikunapa mandagkunata i Israelmanda runakunatapas nukamanda willapuangapa .
Nukami paita kawachingapa kani , imasa pai kikin , nukamanda iapa llakiikuna iukangapa kagta .
Chasa uiaspa Ananiaska , Saulo kaskamami rirka . Chipi iaikugrispaka , Saulota maki churaspa , nirka : — Waugki , Iaia Jesús , kam kikinta ñambipi samukuskata kawarirka ; pai Jesusllatatami nukata kachamuwarka , kam ikuti kawai pudingapa . Chasallata , Santu Ispiritupa iuiaitami chaskingapa kangi .
Chasa nigllapika , Saulota ñawi wichkaraiaskamandami mapakunasina urmagsamurka . Chiura , ikuti allilla kawai pudirka . Nispaka , atarispa , baugtisarirka .
Mikuuraka , ikuti animupas chaiagsamurka .
Chiuramanda Saulo , Jesuswa tukuskakuna Damaskopi kaugsanakugwa sug punchakunami chisiarka . Chi punchakuna , judiukuna tandaridiru wasikunapi Jesusmanda willai kallarirka , kasa nispa : — Jesús , Taita Diuspa wambrami ka .
Tukui paita uiagkuna , ujnarispa , ninakurka : — Kai , ¿ manachu ka Jerusalenpi Jesuswa tukuskakunata puchukangapa munakug ? Pai kikinsi kaima samurka , Jesuswa tukuskakunata wataspa , iaia sasirdutikunapagma apangapa .
Sauloka , mana manchaspalla , ñugpamanda librupi imasa willaraiaskasina iachachikurka , Jesús , Taita Dius agllaska Cristo kagta . Chasa iachachikuskamanda , Damaskopi kaugsag judiukuna , paipa rimaita ainingapa mana pudirkakuna .
Achka punchakuna ialiura , chi judiukuna , suglla iuiai tukuspa , rimanakurka , Saulota wañuchingapa .
Puncha i tuta , chi puiblumanda llugsidiru pungukunapi chapaspa saianakurka , paita apispa wañuchingapa . Chitaka , Saulo iachagsamurka .
Chasa iachaspaka , sug tuta Jesuswa tukuska runakuna , paita atun saparupi jundachispa , puiblu kincha awanigmanda alpama uraikuchimurkakuna . Chasapika , wañui kispirka .
Jerusalén puibluma chaiagrispaka , Saulo munakurka , Jesuswa tukuskakunawa sugllapi kangapa . Chasa munakugpipas , tukuikuna paita manchanakurka . Saulo manima Jesuswa tukuska kagta iuianakurka .
Chasa iuianakugpipas , Bernabeka , Saulopagma chaiagrispaka , Jesús kikin agllaskakunapagma pusarka . Paikunapagma chaiachigrispaka , willarka imasa Saulo , Damaskoma ñambipi rikuura , Iaia Jesús kawarispa , paita rimagta ; chasallata Damaskopi mana manchaspalla Jesusmanda willakugta .
Chiuramandaka Saulo , chi Jesuswa tukuskakunawa Jerusalenpi purii kallarirka . Chipika , mana manchaspallami Iaia Jesusmanda willai purikurka .
Paika , judiukuna griego rimaiwa rimanakuskawa sinchi sug rigcha sug rigcha Jesusmanda rimanakurka . Chimandaka , chi runakuna iuiarinakurka , paita wañuchingapa .
Chasa iachagsamuspa , Jesuswa tukuskakunaka paita pusarkakuna Sesarea puibluma . Chimandaka , Tarso puibluma paita kacharkakuna .
Chiurakuna , Judea , Galilea i Samaria alpakuna suiu , Jesuswa tukuskakuna sumaglla kaugsanakurka , mana pitapas manchaspalla . Pai kikinpura mas alli suma iuiai iuiachinakurka . Atun Taita Diusta suma manchaspa kuianakurka . Santu Ispíritu paikunata sumaglla iuiachiskawa masmi miranakurka .
Chikama Pedroka , Jesuswa tukuskakunata kawaspa purikurka . Purikuskapika , Lida suti puibluma chaiagrirka , chipi kaugsanakuskatapas kawangapa .
Chipika , Eneas suti sug runawa tupanakurka . Chi runa , mana kuirpu kuiuringapa pudi , pusag wata ungug sirikurka .
Chi runataka , Pedro nirka : — Jesucristomi kamta ambiku . Atarispa saiarii . Kam puñudiruta allichii . Chasa nigllapi , Eneas atarispa saiarirka .
Chasa kawaspaka , Lida i Sarón puiblukunamanda tukui runakuna Iaia Jesuswami tukurkakuna .
Jope suti puiblupika tiarka Jesuswa tukuska sug warmi . Chi warmi suti karka Tabita u Dorkas . ( Chi niraianmi taruka . ) Iapa allilla ruraspa , tukui ministidukunata aidaspa kaugsag warmimi karka .
Chi warmika , Lida puiblupi Pedro kaura , sinchi ungui iukaspa , wañurka . Paita armachiskauramandaka , awa ladu wasi atun ukupi ialichispa churagrirkakuna .
Jopemanda Lida puibluma mana iapa karu ringapa kanchu . Jesuswa tukuska Jopepi kaugsanakugka , allillami iacharkakuna , Pedro Lidapi kagta . Chimandaka , iskai runakunata Lidama kacharkakuna , “ Utkalla Jopema samuchu ” ningapa .
Chaiagrispa willagrirkakuna . Chiura Pedroka , chi runakunawa rirka . Jopema chaiachigrispaka , paita pusarkakuna wañuska kaskama . Chi ukupi iaikugriuraka , tukui chipi kag sapalla kidaska warmikuna wakaspa kallarirkakuna , Dorkas kaugsaura kikin ruraska i katanga iukachiskakunata kawachingapa .
Pedroka , tukuikunata kanchama llugsichirka . Llugsichispaka , kungurispa , Taita Diusta mañarka . Mañaskauramandaka , chi warmi wañuskata kawaspa , nirka : — Tabita , atarii . Chiuralla , ñawi kawagsamurka . Pedrota kawaspaka , atarispa , tiarirka .
Chiura Pedroka , makimanda apispa , saiachirka . Nispaka , Jesuswa tukuskakunata i chi warmikunata kaiaspa , kaugsa kagtami kawachigsamurka .
Chasa pasariskaka , Jope puiblupi tukui kaugsanakuskapagpimi iacharigsamurka . Chimanda , achkakunami Iaia Jesuswa tukugsamurkakuna .
Chiuramanda Pedro , achka punchakuna chi puiblupi chisiarka , Simón suti wagra kara jujuspa kurtidurpagpi .
Sesarea puiblupi tiarka sug mana judíu runa , Kornelio suti . Pai , Italiamanda suti suldadukunata mandagmi karka .
Taita Diusta suma kuiaspa manchagmi karka , chasallata paipa wasipi tukui kagkunapas . Achka kulkiwa judíu ministidukunata aidadurmi karka . Tukui punchakuna , Taita Diusta mañadur karka .
Chi runataka , sug chaugpi chisima kaura , Taita Diuspa anjil , muskui ukupisina diulpilla iaikuspa , allilla kawarirka . Chi anjilka , paita nirka : — Kornelio .
Chasa kawaspaka , Kornelio iapa mancharigsamurka . Nispaka , tapurka : — Kam taitaka , ¿ imatak munakungi ? Chiura , anjilka ainirka : — Taita Dius , kam ima mañakuskatami uiarka . Chasallata , iapa ministidukunata kulki karakuskatami kawarka .
Kunauraka , kamba runakunata kachai Jope puibluma , Simón Pedro suti runata pusagringapa .
Chi runa , sug Simón suti wagra kara jujuspa kurtidurpa wasipimi ka . Chi Simonpa wasi , lamar iaku patallapimi saiaku .
Chi anjil rigllapi , Kornelioka , iskai paipa lutrinkunata i sug suldadu Taita Diuswa iuiarig paipa iapa kuiaska kagtami kaiarka .
Chi runakunataka tukui ima anjil rimaskata willaspa , Jope puibluma kacharka .
Kaiandika , chi runakuna Jopema kaillaianakugriura , Pedroka , ña chaugpunchasina kaura , wasi awa ladu trujasinama sikarka , Taita Diusta mañangapa .
Paitaka iarkai apirka . Mikui munakurka mikungapa . Mikui ianunakunkama , paita muskui ukupisina kawarigsamurka ,
sug luar paskaska kagta . Chipika , sug atun linsusina tukui chusku puntakunata wataska uraikumukugsina kawarirka .
Linsu ukupika , sug rigcha sug rigcha chusku chakiiug sachukumanda animalkuna , kulibrakuna i piskukuna tiagtasi kawarirka .
Chiuraka , Pedrota rimai uiarigsamurka : — Atarispa wañuchii , maikantapas kam mikungapa .
Pedroka ainirka : — Taitiku , nuka mana munanichu . Nuka , ñi imaurapas chi mapasina niraiaskakunata mana mikuska kanichu .
Ikuti chi rimaika uiarigsamurka : — Kikin Taita Diusmi kasa ni : “ Maillaskasinami kankuna ” . Chimandami niiki : kam mana iuiakui , chara mapasina kagta .
Kimsa biaji chasallata chasallata kawachispa rimagsamurka . Chiuramandaka linsu , awasinama tukuiwa sikarka .
Chasa kawaspaka , Pedro iapa iuiarii kallarirka : “ Chi kawariwaska , ¿ imasik niraiá ? ” . Chasa iuiarikunkama , Kornelio kachaskakunaka , Simonpa wasimanda tapuspa tapuspa , wasi punguma chaiagrirkakuna .
Chipi chaiagrispaka , tapurkakuna : — Simón Pedro , ¿ kaipichu kaugsá ?
Pedro chara imasa kawaskamanda iuiakuura , Santu Ispirituka paita nirka : — Kimsa runakunami kamta maskanakú .
Nuka kachamuskami kankuna . Chimanda uraikuspa , paikunawa riilla , mana manchaspalla .
Chiura Pedroka , uraikuspa , chi runakunata nirka : — Nukami kani kamkuna maskanakuska . ¿ Imapatak samunakungichi ?
Chiura ainirkakuna : — Kornelio suti suldadukunata mandagmi nukanchita kachamurka . Pai runa , alli iuiag , Taita Diusta suma kuiaspa manchagmi ka . Paita , tukui judiukunami munankuna . Paitaka , Taita Diuspa tukuipi alli anjilsi nirka : “ Kachai Pedrota pusagringapa , samuchu . Samuuraka , uiankangimi imasami rimagsamú ” .
Chasa uiaspaka , Pedroka iaikuchirkakunata , pusada mañachingapa . Kaiandika , paikunawa rirka . Jopemanda Jesuswa sug tukuskakunapas , sugllapi rirkakuna .
Sug kaiandika , Sesarea puibluma chaiagrirkakuna . Chipika Kornelio , paipapurakunawa chaianakudiruwa tandachispa , paipa wasipi suianakurka .
Chi wasima Pedro ña chaiagrikuuraka , Kornelio tupangapa rirka . Tupanakuspaka , paita kungurirka .
Pedroka atarichirka , kasa nispa : — Saiarii . Nukapas , kamsina ianga runami kani .
Chiuramanda , paiwa rimanakuspa , wasi ukuma iaikugrirkakuna . Chipika , achka runakuna tandariska kaskakunata kawaspa ,
Pedroka nirkakunata : — Kamkuna allillami iachangichi : nukanchi judiukunata michanmi , sugkunawa ianga rimanakungapa , piur paikunapa wasima iaikugringapa . Chasa kagpipas , Taita Dius kikinmi willawarka , mana pitapas mapasina kagta kawangapa .
Chimandami , kamkuna pusamuwangapa chaiagrigllapi , mana ñi ima piñarispalla samurkani . Chasamandami iachangapa munani : ¿ imapatak kaiawanakungichi ?
Chiura , Kornelioka ainirka : — Kasaurallatata , ña chusku punchami tukú ; kai nukapa wasi ukupimi karkani . Mana mikuspalla , chisima Taita Diustami mañakurkani . Nigpika diulpilla sug runa , puncha katanga churariskami kawariwagsamurka .
Chi runaka niwarkami : “ Kornelio , Taita Dius , kam ima mañakuskatami uiarka . Chasallata , iapa ministidukunata kulki karakuskatami kawarka .
Kunauraka , kamba runakunata kachai Jope puibluma , Simón Pedro suti runata pusagringapa . Pai runa , sug Simón suti wagra kara jujuspa kurtidurpa wasipimi ka . Chi Simonpa wasi , lamar iaku patallapimi ka ” .
— Anjil rimawagllapimi kacharkani , kamta maskagringapa . Kam , allillami rurarkangi , nukawa samungapa . Kunaura , tukuikunami kanchi Diuspa ñawipi . Munanakunchimi , tukui ima atun Taita Dius kamta niskata uiangapa .
Chiura , Pedroka nirka : — Kunaura nuka sutipami iachani , Taita Diuspa ñawipi , tukuikuna sug rigcha sug rigcha mana tiagta .
Maikan runakunapas Taita Diusta suma kuiaspa manchaiwa iuiarispa allilla ruragkunata , chi runakunatami sutipa sumaglla kawá .
— Taita Dius , ñugpamanda achala taita Israelpa wambrakunapa kati wambrakunata Jesucristowami rimagsamurka , runakuna paiwa sumaglla kaugsai tiangapa . Pai Jesús , tukuikunapa iaiami ka .
Kamkuna , allillami iachangichi , Galilea alpa suiu , nispaka Judea alpa suiupas imasa pasarikuskata , Juan willaspa baugtisaspa purikuskauramandata .
Iachangichimi , imasa kikin Jesús , Nazaret puiblumanda kaspa , Taita Diusta Santu Ispirituwa chaskigsamugta ; chasaka , tukui allilla pudingapa . Taita Dius paiwa kagmanda , allilla ruraspami purikurka . Maikanta iaia kukuwa pagtariskatapas anchuchispami purikurka .
— Nukanchika , Judea alpa suiu i Jerusalén puiblupi tukui ima Jesús suma ruraskata kawaspa , sutipa willagkunami kanchi . Paitaka , kruspi klabaspami wañuchirkakuna .
Paita chasa wañuchigpikunapas , Taita Diuska kimsa punchapika ikutimi kaugsachirka . Nispaka sakirka , nukanchita ikuti kawarigsamungapa .
Tukui runakunata mana kawarirkachu . Nukanchillatami kawarigsamurka . Nukanchitami Taita Dius ñugpamandata agllarka , chasa kawaskata willagkuna kangapa . Nukanchikar , Jesús ña wañuska kaugsariskauramandata paiwa mikuspa upiaspami karkanchi .
Chiuramanda paika , nukanchitami kachamurka , tukui runakunata kasa willangapa : pai Jesustami Taita Dius churarka , tukui kaugsa i wañuskakunata justisiangapa .
Paimandami Santu Ispirituwa tukui ñugpata rimagkuna willaska niraiarka , kasa nispa : “ Maikan paiwa suma iuiarigkuna , paikuna pandariskakunata pasinsiaimi tukungapa kankuna ” .
Pedro rimakugllapimi kikin Santu Ispíritu , tukui kaskakunapa sungupi iaikugsamurka .
Jesuswa tukuska judiukuna Pedrowa chaiagriskakunaka , chi mana judíu kagkunapas Santu Ispirituta chaskigta kawaspa , iapa ujnarirkakuna .
Chi runakuna , mana iachaska rimaikunawa rimanakuskata i Taita Diusta iapa suma kagta ninakuskata uiaspami chasa ujnarirkakuna . Chiuramanda , Pedroka nirka :
— Kai runakunapas , Santu Ispirituta ñami chaskirkakuna , nukanchisinallatata . Nigpika , ¿ imamandatak manara baugtisaringakuna ? — .
Chasa nispa , nirka — Jesucristopa sutiwa baugtisariichi . Chiuramanda chipi kagkuna , Pedrota mañarkakuna , paikunawa sug punchakuna chisiangapa .
Jesús kikin agllaskakunata i Judeapi kaugsag Jesuswa tukuskakunata iacharigsamurka : mana judíu kagkunapas , Diuspa Rimaita sumami uiarkakuna .
Pedro ikuti Jerusalenma chaiagriuraka , Jesuswa tukuska sug judiukuna mana munanakurka , paikunapa ñugpamandakuna ima rurangapa iachachiskata sakingapa . Chimandami , paita piñaspa ,
nirkakuna : — ¿ Imapatak mana judíu kagkunata chaiakugringi ? ¿ Imapatak paikunawa sugllapi mikukugringi ?
Chiura Pedroka , pai ima pasaskata suiumandata willai kallarirka , kasa nispa :
— Nuka Jope suti kaska puiblupi Taita Diusta mañakuuraka , muskui ukupisina kasami kawarkani . Sug atun linsusina tukui chusku puntakunata wataska , awamanda nuka kaskamami uraikumukurka .
Allillami kawarkani . Chi ukupika , sug rigcha sug rigcha chusku chakiiug sachukumanda animalkuna , kulibrakuna i piskukuna tiagtami kawarkani .
Chasa kawakuuraka , kasa rimaimi uiariwagsamurka : “ Pedro , atarispa wañuchii , maikantapas kam mikungapa ” .
— Nukaka ainirkani : “ Taitiku , nuka mana munanichu . Nuka , ñi imaurapas chi mapasina niraiaskakunata mana mikuska kanichu ” .
— Chi suma luarmanda rimaika , ikuti uiariwagsamurka : “ Kikin Taita Diusmi kasa ni : ‘ Maillaskasinami kankuna ’ . Chimandami niiki : kam mana iuiakui , chara mapasina kagta ” .
— Kimsa biaji chasallata chasallata kawachispa rimawagsamurka . Chiuramandaka chi linsu , awasinama tukuiwa sikarka .
— Chiurallatata , kimsa runakuna Sesareamanda kachaskakunami nuka kaska wasima chaiagrirkakuna , maskawagringapa .
Chiura , Santu Ispirituka niwarkami : “ Paikunawa riilla , mana manchaspalla ” . Sugta nukanchi waugkindikuna kaipi kagkunapasmi nukawa rirkakuna . Chasa Sesareama chaiagrispaka , chi runakunata kachagpa wasipi iaikugrirkanchi .
Chiura chi runaka , kasami nukanchita willai kallarirka : “ Sug anjil nukapa wasipi saiakugtami kawarkani . Chi anjilka niwarka : ‘ Kamba runakunata kachai Jope puibluma , Simón Pedro suti runata pusagringapa .
Pai runami rimagsamungapa ka , kam i tukui wasipi kagkuna imasa kispiringapa kagtakuna ’ . ”
— Nuka chasa uiaspa , rimai kallariuraka , Santu Ispiritumi paikunapa sungupi iaikugsamurka ; imasami ñugpata nukanchipagma samuska karka : chasallata .
Iaia Jesús imasa nukanchita niskata chiurami iuiariwagsamurka . Kasami niska karka : “ Juan , iakullawami baugtisarka . Ikuti kamkunaka , Santu Ispirituwami baugtisai tukungapa kangichi ” .
Nigpi , imasami nukanchi Iaia Jesucristomanda suma iuiaskakunata , Taita Dius paipa Ispirituta karagsamurka : chasallatami paikunatapas kararka . Nigpika nuka , ¿ imatak kani , Taita Dius kikin munakuskata : “ Mana ” ningapa ?
Chasa uiaspa , Pedrota piñaspa kagkunaka , upallaspa , Taita Diusta nirkakuna : — Kam , iapa suma atunmi kangi — . Kasapasmi nirkakuna — Sutipami Taita Dius , mana judíu kagkunatapas kará ; chasaka paikuna , pandariikunata sakispa , mana puchukaridiru suma kaugsaita iukangapa .
Estebanta judiukuna wañuchiskauramanda , tukui Jesuswa tukunakuskata wañuchingapa maskai kallarirkakuna . Chimanda sugkuna , Fenisia i Chipre suti alpakunama mitikurkakuna . Sugkunaka , Antiokia suti puiblumami chaiagrirkakuna . Maimapas chaiagrispaka , judíu kagkunallatami Jesusmanda willanakurka .
Ikuti sugkunaka , Antiokiama chaiagrispaka , mana judíu kagkunatapasmi rimaspa , Iaia Jesusmanda willai kallarirkakuna . Chi runakuna , Chipremanda i Sirene puiblumandami karkakuna .
Chi runakunaka , atun Taita Diuspa iapa iachaita iukaspami Jesusmanda suma willanakurka . Chasa uiaspaka , achka runakunami , ñugpamanda iuiaikunata sakispa , Iaia Jesuswa suma iuiarirkakuna .
Jerusalenpi Jesuswa tukuska runakunata chasa iacharigsamurka . Chiura , Bernabetami chi Antiokiama kacharkakuna .
Pai runaka karkami iapa alli , tukuipi Jesuswa suma iuiag . Santu Ispiritupa iuiaitami iukarka . Paika , chi puibluma musuglla chaiagrispa , kawarka imasa Taita Dius paikunata sumaglla kawaska kagta . Chimandami paika sumaglla kuntintarirka . Nispaka , tukui paikunatami suma iuiachispa nirka : — Iaia Jesusta mana sakingichi . Paillawa iuiarispa kaugsangichi — . Chi punchakunaka , iapa achka runakunami Iaia Jesuswa tukugsamurkakuna .

Chiuramanda Bernabeka , Tarso puibluma rirka , Saulota maskangapa .
Chipi tarigrispaka , Antiokiamami paita pusarka . Chipi chaiagrispaka , sug intiru watami Jesuswa tukuskakunawa chisiagrirkakuna . Achkakunatami Jesusmanda iachachirkakuna . Chi Antiokia puiblupimi Jesucristowa tukuskakunata musuglla sutichii kallarirkakuna : “ cristiano ” .
Chi punchakuna Santu Ispirituwa sug rimagkuna , Jerusalenmanda chi puibluma chaiagrirkakuna .
Chipi chaiagrigpura sug , Agabo sutika , tukuikuna uianakuskapi saiarispa , Santu Ispirituwami rimarka , kasa nispa : — Tukui alpapimi iapa iarkai tukugsamungapa ka — . ( Imasa willaskasinami nispaka tukugsamurka , Klaudio suti Romapi iaia mandag kaura . )
Chasa willaskata uiaspaka , Jesuswa tukuskakunaka nirkakuna : — Manara iarkai chaiagpi , nukanchi kulki kachasunchi , Judeapi kaugsag Jesuswa tukuskakunamanda . Imasa pudiskasina , tukuikuna karangapa kachasunchi .
Chasami rurarkakuna . Chi kulki tandachispaka , Bernabeta i Saulota kacharkakuna , paikuna , Judea alpama rispa , Jesuswa tukuska iacha taitakunata kuagringapa .
Chi punchakuna , mandag Herodeska Jerusalenpi Jesuswa tukuskakunata puchukangapa iuiaiwa apichii kallarirka .
Juanpa waugki Santiago sutitami ispadawa wañuchirkakuna .
Chasa Herodes ruragmanda , judiukunaka ajai kuntintarigsamurkakuna . Chimanda , Pedrotapasmi apichirka . Tanda mana libadurawa mikudiru punchakunami paita apirkakuna .
Paita apichispaka , karsilpimi churachirka . Chi karsilpika , chusku chusku suldadukuna trukarispa trukarispami kawanakurka . Herodes iuiakurka , paskua atun puncha ialiura , Pedrota llugsichispa , judiukunata kawachingapa , manara wañuchispalla .
Pedro karsilpi kaskata , suldadukuna allilla kawanakurka . Ikuti Jesuswa tukuskakunaka , iapami Taita Diusta mañanakurka , Herodespa makimanda kispichii tukungapa .
Herodes kaiandi judiukunata kawachingapa iuiakuura , chi tutaka Pedro , iskai suldadukunapagma kadinakunawa wataska puñukurka . Sug suldadukunaka , karsil pungupi saianakurka .
Chiuraka diulpilla atun Taita Diuspa anjil , karsilpi kawarigsamurka . Chiura , tukuipi punchaiagsamurka . Chi anjilka , Pedrota takachispa rigchachirka , kasa nispa : — Utka atarii . Chasa nigllapi , kadinakunaka Pedropa makimanda urmarkakuna .
Chiura , chi anjilka nirka : — Chumbillirii . Chakikunapi churaridirutapas churarii . Pedro chasa rurauraka , nirka : — Kamba kataridiru katangata katarispa , katiwai .
Chiuralla Pedro , anjilta katichispa , llugsirka , anjil chasa sutipa kagta mana iuiakuspalla . Iuiakurka : “ Muskuichar muskukuni ” .
Uku ladu kawag suldadukunata ialirkakuna . Ikuti sug pungupi kawanakuskatapasmi ialirkakuna . Kanchama llugsingapa iru punguma chaiagriura , chi pungupasmi kikinlla paskarirka . Llugsispa , sug kallima chaiagriura , chi anjil , Pedrota sapalla sakirka .
Chiura Pedroka , muskuimanda rigcharigsina tukuspa , nirirka : “ Kunaurami iachani , atun Taita Diuska paipa anjilta kachamuwagta , Herodespa makimanda i tukui judiukuna imasa jiru rurawangapa iuianakuskatapas kispichiwangapa ” .
Chasa iuiarispaka , María suti Juan Marcospa mamapagmami rirka . Achka runakuna , chipi tandariska karkakuna , Taita Diusta mañaspa .
Chipi chaiagrispaka , kanchanigmanda punguta takachirka . Chiura sug sipas , Rode sutika , kaillaiagrirka kawangapa .
Pedropa rimaita uiaspaka , iapa kuntintarispa , mana punguta paskaspalla , kalpalla rispa , ukupi kagkunata willagrirka : — Pedromi pungupi saiaku .
Sugkunaka ainirkakuna : — Uma tuntiariskami kangi . — Sutipami uiarkani — chi sipaska nirka . Chasa nikugpipas , nirkakuna : — Pedro mana kangachu . Paipa anjilllami kangapa ka .
“ Pedroka manachar ka ” ninakunkamaka , paika punguta mas sinchimi takachikurka . Punguta paskauraka , Pedrota kawaspaka , iapa ujnarirkakuna .
Paika , makiwa kawachispa , upallachirkakunata . Nispaka , willarka imasa atun Taita Dius karsilmanda llugsichiska kagta . Kasapasmi nirka : — Santiagota i waugkikunata chasa willapuagriichi — . Chasa rimaspaka , llugsispa , sugsinama rirka .
Pakariuraka , suldadukuna , kawagrispa , mana iacharkakuna Pedro ima tukugta . Chimanda , paipura iapa mancharirkakuna .
Herodeska kacharka , Pedrota maskagringapa . Mana maipipas taririgmanda , chi suldadu kawagkunata tapuchispaka , wañuchichirkakunata .
Chiuramandaka Herodes , Judeamanda llugsispa , Sesarea puibluma kaugsangapa rirka . Chipika , Tiro i Sidón suti puiblukunamanda runakunawa iapa rabiarirka . Chi runakuna , Herodes mandakuska alpamandami tukui mikuikuna chaskinakurka . Chimandami iuiarirkakuna , Herodespagma ringapa . Herodes kaugsaskama chaiagrispaka , Blasto suti kati mandagta sumaglla rimarkakuna . Rimauraka , chi runa , Herodesta mañapugrirka , Tiro i Sidonmanda runakunawa pasinsiachirinakungapa .
Herodeswa rimanakungapa niska puncha chaiauraka , pai Herodeska , iapa ujnachingasina kawari sumaiachiska katanga churarispa , paipa suma mandadirupi tiarispa , paikunata rimai kallarirka .
Chasa uiaspaka , chi runakuna kaparii kallarirkakuna : — Kai rimag , runa mana kanchu . Diusmi ka .
Paikuna chasa kaparigllapi , atun Taita Diuspa anjilka Herodesta sug ungui kachamurka , Taita Diusta pai atuniachingataka , pai kikinlla atuniachirispa kagmanda . Chi ungui chaiamuskawami wañurka , kaugsapita kurukuna mikui tukuspa .
Iaia Jesusmanda willaskaka , mas sugnigta sugnigta iacharigsamurka . Chasa willaskata suma iuiarigkuna , masmi miraspa rirkakuna .
Bernabé i Sauloka , kulkita Jerusalenpi sakigrispaka , chimanda Juan Marcosta pusaspa , ikuti kutirkakuna Antiokia puibluma .
Antiokia puiblupi Jesuswa tukuskakunapura , sugkuna karkakuna Santu Ispirituwa rimagkuna ; sugkunaka , Diuspa Rimaita iachachigkuna . Chi runakuna suti karkakuna : Bernabé , Simón ( paita , Iana nidur karkakuna ) , Sirene suti puiblumanda Lusio , atun mandag Herodeswa wiñaska Manaén suti i Saulo .
Tukui chi runakuna , sugllapi karkakuna , mana mikuspalla , atun Taita Diusta mañaspa i iapa suma atun kagta nispa . Chiura , Santu Ispiritumi iuiachigsamurka : — Nukami Bernabé i Saulota agllarkani , paikunaka tukuikunata willaspa puringapa . Chimanda , paikunata kachamuwaichi .
Chiura , mana mikuspalla , paikunamanda Taita Diusta mañaspa , maki churarkakuna . Nispaka , kacharkakunata .
Chiura Bernabé i Sauloka , imasa Santu Ispíritu kachaskasina Seleusia suti lamar iaku patamami rirkakuna . Chimandaka , barkupimi rirkakuna Chipre suti islama .
Salamina suti patamami chaiagrirkakuna . Chipika , judiukuna tandaridiru wasikunapi Diuspa Rimaita willaimi kallarigrirkakuna . Juan Marcos , paikunawa sugllapi aidaspa rikurka .
Chi alpa suiu purinakuspa , Pafos suti puibluma chaiagrirkakuna . Chipika , sug judíu runa , Barjesús sutita tarigrirkakuna . Chi runa , mana alli iacha karka . Tukuikunata llullachispami kaugsakurka , “ Nukami Santu Ispirituwa rimadur kani ” nispa .
Chi iachaka , chi alpapi mandag Serjio Paulo sutiwa sumaglla kaugsakurka . Chi mandag runa karkami iapa iuiaiiug . Diuspa Rimaita uiangapa munakuspa , kacharka , Bernabé i Saulota pusangapa .
Ikuti chi iachaka , paikunawa mana allilla tukuspa , mandagtaka nikurka : — Imasa paikuna willanakuskata mana uiasunchi — . ( Iacha kagmanda , suti kapurkakunata Elimas . Elimas niraianmi iacha . )
Sauloka ( Pablopas suti ) , Santu Ispirituwa iuiaipi junda kaspa , iachata suma kawaspa ,
nirka : — Kam kangimi iapa llulla . Iaia kukusina iapa mana allilla iuiagmi kangi . Tukui allilla iuianakugwa kuntrami kangi . ¿ Imapatak Taita Diuspa Rimaikunata wabutispa pandachikungilla ?
Kunaurami atun Taita Dius , pai rabiariska kamta kawachingapa ka . Achka punchakunami indi punchaiachikuskata mana kawai pudingapa kangi . Chasa nigllapi , chi iachata ñawi tutaiagsamurka . Chasaka , mana kawai pudigsamurka . Nispaka maskakurka , sug runa makimanda aisaspa pusangapa .
Chasa kawaspaka , chi mandag runa , iapa ujnarispa , Iaia Jesusmanda imasa iachachikuskata suma iuiarirka .
Pablo i paiwa purigkunaka , chi Pafos iaku patamanda barkupi llugsispa , Panfilia alpapi Perje suti puibluma chaiagrirkakuna . Chima chaiagriuraka , Juan Marcos , paikunata sakispa , Jerusalenma kutirka .
Paikunaka , Perje puiblumanda llugsispa , Pisidia alpapi Antiokia suti puibluma chaiagrirkakuna . Chipika , warda puncha chaiaura , judiukuna tandaridiru wasima iaikugrispa , tiarigrirkakuna .
Moisés ima rurangapa niraiaskakuna i Santu Ispirituwa imasa willaraiaskakunata uiachispaka , chipi taita kagkuna Pablo i Bernabeta mañarkakuna , kasa nispa : — Taita waugkikuna , kamkuna , ima rimaita kaipi kagkunata iuiachingapa munanakuspaka , kunaura rimaichi .
Chiura Pabloka , atarispa , makiwa upallachispa , nirka : — Tukui Israelmanda taitakuna i mamakuna i Taita Diusta suma kuiaspa manchagkunapas , kasa uiawaichi .
— Nukanchi Israelmanda runakunapa Taita Dius , ñugpamanda taitakunata agllaspa , sumaglla kawarka , achka mirangapakuna , paikuna Ejipto alpapi ialigkunasinalla kaugsanakunkama . Nispaka , paipa iapa iachaiwami chimanda llugsichirkakunata .
Chasa llugsichispaka , chusa sitaska alpapi mai chusku chunga wata paikuna mana allilla ruranakugpipas , mana sitarkachu .
— Paikuna Kanaán alpama chaiagriuraka , Taita Dius , kanchis atun puiblupi kaugsanakuskata tukuikunata puchukarka . Chi alpataka nukanchipa ñugpamandakunata kararka .
Sug chusku patsa pichka chunga wata ña ialiuramanda , alli iachag justisiakunatami churarka , Samuel suti Santu Ispirituwa rimag tiagsamunkama .
Samuel paikunawa kaura , paikunaka mañai kallarirkakuna , sug atun mandag tiachu . Chiura Taita Dius , ñugpamanda taita Benjaminpa iawarmanda kaska Sis suti runapa wambra Saul sutitami agllarka . Paika , chusku chunga watami atun mandag karka .
Chiuramanda , Saul mana allilla rurakugmanda , kichuspaka , Davidtami churarka , atun mandag kangapa . Pai Davidmandami Taita Dius kikin , Samuelwa rimarka , kasa nispa : Isaipa wambra Davidmi nuka munaskasina runa kapuá . Paimi tukui nuka imasa munaskasina rurapuangapa ka .
— Davidpa wambrakunapa kati wambrakunamandami sug runa samurka , Israelmanda runakunata kispichingapa . Chasami Taita Dius , Davidmanda niska karka . Chi samuska runa suti kanmi Jesús .
— Jesús manara kawarinkama , Juan Bautistaka tukui Israelmanda runakunata kaiakurka : “ Pandariikunata sakispa , baugtisariichi ” .
Juan ña wañuchii tukungapa kauraka , nirkami : “ Nuka mana kanichu kamkuna imasa nukamanda iuianakuskasina . Nukapa katika , sugmi samungapa ka . Paita nuka mana pudinichu , kungurispa , paipa chakikunapi churaraiaska wataskata paskapungapagllapas ” .
— Taitakuna i mamakuna , ñugpamanda taita Abrahampa wambrapa kati wambrakuna i Taita Diusta suma kuiaspa manchagkunapas , chi kispichiimanda willaika , tukui kamkunamandami willaraiá .
Jerusalenpi kaugsagkuna i paikunapa taitakunapas manima rigsirkakuna Jesús pi kagta . Tukui warda punchakuna Santu Ispirituwa rimagkuna willaskakunata uiaspapas , mana iacharkakuna ima niraiagta . Chimandami Jesusta mana rigsispalla wañuchichirkakuna . Chasawaka , imasa chi ñugpamanda librupi willaraiaskasinami tukugsamurka .
Jesusta wañuchingapa munanakuura , ñi ima pandarii mana tarirkakuna . Chasa kagpipas , mandag Pilatosta rabiawa mañarkakuna , paita wañuchingapa .
Pai kikin Jesusmanda tukui imasa ñugpamanda librupi willaraiaskasina tukugsamuuraka , kruspi klabaraiaskamanda uraikuchispa , pambarkakuna .
Chasa wañuskata , Taita Dius kikinmi paita kaugsachigsamurka .
Chiuramandaka , Galilea alpamanda Jerusalenma paiwa sugllapi purinakuska kagkunata achka biajimi kawarigsamurka . Chi tukui kawagkunami kunaura runakunata paimanda willanakú .
— Nukanchipas , kasami kamkunata willanakunchi : Taita Dius imasami nukanchipa ñugpamanda achala taitakunata nirka , pai rurangapa :
chika , kunaurami tukugsamurka , Jesús kikin kaugsariska . Chasallatami willaraiá , iskaima Salmopi kasa nispa : Kam , nukapa wambrami kangi . Nukami kuna puncha kaugsai karaiki .
Kasapasmi niraiá : Nuka imasami Davidta niska karkani : chasa sutipami allilla rurangapa kani . Chasa niska , kasami niraiá : Jesús wañuska kaskata kaugsachirka , paipa kuirpu mana ismungapa ; chasaka , mana mas wañungapa .
Chimandami ikuti sug Salmopipas kasa willaraiá : Mana sakingapa kangichu , kamba tukuipi iapa alli wambrapa kuirpu ismungapa .
Davidka , Taita Dius imasa niskasina allilla ruraspa kaugsakuspapas , paika wañurkami . Nispaka , paipa ñugpamanda taitakunawami sugllapi pambarkakuna . Paipa kuirpupasmi sugkunasinallatata ismurka .
Ikuti Taita Dius kaugsachiskaka , paipa kuirpu manima wañuspa ismungapa kanchu .
— Chimanda , taitakuna i mamakuna , kasa uiawaichi . Pai Jesusmandami kamkunapa pandariikunata pasinsiai tukungapa kangichi . Tukui ima Moisés rurangapa niraiaskawa mana pasinsiai tiagpipas ,
Jesuswa suma iuiariskawaka tukui mana pandarigmi niraiangichi .
Chimanda , allilla iuiaringichi . ¡ Ujalallapas kamkunata Santu Ispirituwa rimagkuna niskasina tukugsamuchu !
Uiawaichi , unz̈aspa rimadurkuna . Mancharispami puchukaringapa kangichi . Nukaka , kamkuna kawanakuura , mana imaurapas kawaskasinami rurangapa kani . Chasa ruraskata sugkuna willagpikunaka , kamkuna manachar iuiarintrangichi chasa kagta .
Paikuna chi rimaikunata puchukaspa , tandaridiru wasimanda llugsinakuuraka , paikunata mañarkakuna , kasa nispa : — Ikuti sug warda puncha chaiaura samungichi , mas chi rimaikunallatata nukanchita willangapa .
Chimanda llugsispa rinakuskapi , achka judiukuna i mana judíu paikuna iachachiskata ruragkunapas , Pablo i Bernabewa sugllapi rinakurka . Chi runakunata rimaspa iuiachinakurka , Taita Diusta suma kuiaspa kaugsangapa , mana kungarispalla .
Warda puncha ikuti chaiauraka , ñalla tukui chi puiblupi kaugsagkuna tandarirkakuna , Diuspa Rimaita uiangapa .
Sug judiukunaka , chituku achka runa chipi tandariskakunata kawaspa , mana allilla iuiarispa , rabiarirkakuna . Pablota kamispa , nii kallarirkakuna : — Chasa mana kanchu . Kam llullakungimi .
Pablo i Bernabeka , mana mancharispalla nirkakunata : — Nukanchita chaiakumi , ñugpa kam judiukunata Diuspa Rimaita willagsamungapa . Kamkunaka , chi rimaita wabutispa , mana munangichichu uiangapa . Mana puchukaridiru suma kaugsaitapasmi kamkuna wabutinakungichi . Kunauramandaka , mana judíu kagkunatami nukanchi Diuspa Suma Rimaita willagringapa kanchi .
— Chasallatami atun Taita Dius nukanchita mingarka , kasa nispa : Mana judiukunapa iuiaikunata punchaiachigmi kapuangapa kangi ; chasaka , kai alpa suiu kaugsanakuskata willangapa , kispirichukuna .
Chasa uiaspaka , mana judíu kagkunapas , kuntintarispa , nirkakuna : — Diuspa Rimaika , iapa sumami nukanchita uiarirka — . Mana puchukaridiru suma kaugsaita iukangapa agllai tukuskakunami Iaia Jesuswa suma iuiarirkakuna .
Tukui chi alpapi , Iaia Jesusmanda willai allillami iacharikurka .
Pablo i Bernabé rimanakuskata mana uiangapa munag judiukunaka , Taita Diusmanda iuiarispa chipi kaugsag mamakunata i chi puiblupi kaska taitakunatapas iuiachigrirkakuna , kasa nispa : — Pablo i Bernabeta kaimanda imasapipas llugsichipuaichi . Chasa mañaskawaka , llugsichingapa pudirkakuna .
Pablo i Bernabeka , llugsispa rinakuskapi , paikunapa chakipi alpa llutariskata chabsirkakuna ; chasawaka kawachingapa chimanda runakuna iapa pandariska kagtakuna . Nispaka , Ikonio suti puibluma rirkakuna .
Antiokia puiblupi kaugsag Jesuswa tukuskakuna , Santu Ispirituwa iuiaipi junda kaspa , iapa suma alli iuiaiwa kuntintarirkakuna .
Ikonio puiblupi chaiagrispa , Pablo i Bernabeka judiukuna tandaridiru wasipi iaikugrirkakuna . Chipi tukui suma rimauraka , achka judiukuna Iaia Jesuswa suma iuiarirkakuna . Mana judíu kagkunapas , achkakunami paiwa tukugsamurkakuna .
Ikuti Jesuswa mana iuianakug judiukunaka , mana judíu kagkunata ninakurka : — Pablo i Bernabé , mana allilla iachachinakunchu .
Unaimi chi puiblupi chisiarkakuna . Iaia Jesuswa iuiarispa , mana manchaspallami paimanda willanakurka . Iaia Jesús kikinmi paikunata karamurka , imaurapas mana kawaskasina ruraspa kawachingapa ; chasawaka , paikuna Taita Diuspa suma kuiaimanda rimanakuska sutipa kagta iachangapa .
Chiwanka , chi puiblupi kaugsagkunaka iskaima tukurkakuna ; sugkuna , Jesús agllaskakunawa ; ikuti sugkunaka , mana Jesuswa iuianakuska judiukunawa .
Chi mana Jesuswa iuianakug judiukunaka , mana judíu kagkunawa i chi puiblupi kaska taitakunawa sugllasina iuiarirkakuna , kasa nispa : — Pablo i Bernabeta chaiakumi , kamispa , rumiwa piaspa wañuchingapa .
Chasa iachaspa , paikunaka mitikurkakuna Likaonia suti alpama . Chi alpapi chaiagrispaka , Listra i Derbe suti puiblukunapi i chi suiu
Cristomanda Alli Willaita willaspa purigrirkakuna .
Listra puiblupika tiarka sug runa , tiagsamuskauramandata mana chaki kuiuchingapa pudig . Manima imaurapas saiariska karka . Chi ungugka , Pablo ima rimakuskata uiaspa , chi ladullapi tiakurka ,
kasa iuiarispa : “ Chi Jesuswami aliachiwangapa ka ” . Chasa iuiakuskata kawaspaka ,
Pabloka sinchi rimaspa nirka : — Kamba chakiwa allilla saiarii . Chasa nigllapi , chi runa saltaspa saiarirka . Nispaka , purii kallarirka .
Pablo ima ruraskata tukui kawagkunaka , Likaoniamandakunapa rimaiwa kaparii kallarirkakuna , kasa nispa : — Nukanchipagma diuskunami uraikumurkakuna , runakunasina tukuspa — .
Bernabemanda ninakurka : “ Zeus iaia diuschar ka ” . Pablo rimaiwa kagmanda , paimanda ninakurka : “ Ermes diuschar ka ” .
Chi puibluma iaikudiru pungupi tiarka Zeusta iuiaridiru wasi . Chiuraka Zeusta kungurig sasirdutika , wagrakunata tugtukuna llaugtuchispa , apaspa , tukui chipi kagkunawa munanakurka , wagrakunata wañuchispa rupachingapa ; chasaka , Pablo i Bernabeta diustasina kunguringapa .
Chi Jesús agllaskakunaka , chasa kawaspa iachaspaka , iapa llakii tukurkakunata . Chimanda , kikinkunapa katangakunata llikichirirkakuna . Nispaka , paikuna kaskapi chaugpirispa chaugpirispa rirkakuna , kasa kaparispa :
— Waugkikuna , ¿ imapatak chasa ruranakungichi ? Nukanchipas , kamkunasina ianga runakunami kanchi . Kamkunata kai Alli Willaita willangapami samurkanchi , kamkuna kai ianga kawariska ruraikunata sakispa , sutipa kaugsa Taita Dius tiaskawa tukugsamungapakuna . Paimi ka sug luarta , kai alpa luarta i lamar iakuta rurag . Tukui ima chikunapi tiaskakunapas , paillatatami ruraska ka .
Ñugpataka , tukui runakunatami sakiska karka , kikinkunapa imasa iuiariskasina kaugsangapa .
Chasa kaugsangapa sakispapas , paika allilla ruraspami kawachidur karka , pai suma kaugsag kagta . Tamia kachamudur ; chasallata , tarpuskakuna wiñachispa suma pallai karamudur ; chasaka nukanchi , mikuspa , alli iuiachiillawa kaugsanakungapa .
Chasa iuiachinakugpipas , mana munanakurka uiangapa . Munanakurkami chi wagrakunata wañuchispa , rupachispa , diustasina kunguringapaglla .
Chi punchakuna , Antiokia i Ikonio puiblukunamanda judiukuna chi Listra puibluma chaiagrirkakuna . Chaiagrispaka , Listramanda runakunata imasa rimaspapas iuiachirkakunata , Pablota rumiwa piaspa wañuchingapa . Chasa piaspaka , iuianakurka : “ Wañuchirkanchimi ” . Chasa iuianakuspaka , paita aliuspa , puiblu manancha karullapi sitagrirkakuna .
Jesuswa tukuskakunaka , katichispa , Pablo kaskapi chaiagrispa muiuchirkakuna . Chiura paika , allilla tukuspa , atarirka . Nispaka , ikuti puibluma iaikugrirkakuna . Kaiandika , Bernabewa llugsispa , Derbe suti puibluma rirkakuna . Chipi chaiagrispaka ,
Alli Willaita willai kallarirkakuna . Chasa uiaspaka , achka runakuna Jesuswa tukugsamurkakuna . Chimandaka , Listra , Ikonio i Antiokiama kutirkakuna .
Chi puiblukunapika Jesuswa tukuskakunata suma rimaspa , nirkakunata : — Iaia Jesuswa allilla iuiarinakuspalla kangichi , mana sakispalla — . Kasapasmi nirkakunata — Nukanchita chaiakumi , achka llakii iukangapa , Dius suma mandakuskapi manara iaikugrinkama .
Chi puiblukunapi Iaia Jesuswa tukuskakunamanda agllarkakuna , maikanpas iacha taitakuna kangapa . Mana mikuspalla Taita Diusta mañaspa chisiarkakuna . Nispaka , chi agllaskakunamanda mañapurkakunata , kasa nispa : — Iaia Jesús , kai kamwa iuiarinakugta sumaglla kuiaspa kawapuangi .
Pisidia alpa suiu ialispaka , Panfilia alpama chaiagrirkakuna .
Chi alpapika , Perje puiblupi Iaia Jesusmanda Alli Willaitami willai kallarirkakuna . Nispaka , Atalia suti lamar iaku patama rirkakuna . Chimandaka , barkupi iaikuspa , Antiokia puibluma kutirkakuna .
Chi puiblumanda paikuna manara llugsigllapi , chipi Jesuswa tukuskakuna paikunamanda Taita Diusta mañaska karkakuna , paipa kuiaiwa sumaglla kawapuachu . Ña tukui puchukaspaka , chimallatata kutirkakuna .
Chipi chaiagrispaka , Jesuswa tukuskakunata sugllapi kangapa tandachigrirkakuna . Nispaka willarkakuna , tukui imasa Taita Dius paikunawa suma ruragtakuna . Kasapasmi willarkakuna : — Mana judíu kagkunatapasmi Taita Dius agllarka , Jesuswa suma iuiaringapa .
Unaimi chi Jesuswa tukuskakunawa chisiarkakuna .
Antiokiapi Pablo i Bernabé chisianakuura , sug runakuna Judea alpamanda chi puibluma chaiagrirkakuna . Chipika , Jesuswa tukuskakunata iachachii kallarirkakuna , kasa nispa : — Kamkuna , Moisés imasa niskasina mana marka churachirigpika , mana kispiriskami niraiankangichi .
Pablo i Bernabeka , chasa iachachinakuskata uiaspaka , sinchi nirkakunata : — Mana allilla kanchu — . Chimandami paikunawa piñachirinakui tiarka . Chimandaka chipi Jesuswa tukuskakuna , Pablo i Bernabeta i kikinpuramanda sugkunatapas agllarkakuna , Jerusalenma ringapa ; chipika , Jesús kikin agllaskakunawa i iacha taitakunawapas chasa iachachinakuskamanda rimanakungapa .
Antiokiapi Jesuswa iuianakug kachai tukuskakunaka , Fenisia i Samaria suti alpa suiu ialigrirkakuna , chi alpa suiu Jesuswa tukuskakunata willaspa imasa mana judíu kagkunapas Taita Diuswa tukuska kagtakuna . Tukui chi uiagkunapas , kuntintarispa uiarkakuna .
Paikuna Jerusalenma chaiagriuraka , Jesuswa tukuskakuna , pai agllaskakuna i iacha taitakunapas sumagllami chaskirkakuna . Chiura , Pablo i Bernabeka willarkakuna , tukui imasa Taita Dius paikunawa ruraskamanda .
Chasa uiaspaka , sug fariseokuna Jesuswa ña tukuska kagkunaka , saiarispa nirkakuna : — Chi mana judíu Jesuswa tukuskakunataka chaiakumi ningapa , judiukunapa marka churachirichukuna i Moisés imasa niskasina ruraspa kaugsachukuna .
Chasa uiaspa , Jesús agllaskakuna i iacha taitakunaka tandarirkakuna , chi rimanakuskamanda allilla iuiaringapa .
Ña unai rimanakuura , Pedroka saiarispa nirka : — Taita waugkikuna , ñami iachangichi : Taita Dius , ña unaimi kam kikinpuramanda nukata agllawarka , mana judíu kagkunapas , Alli Willaita uiawaspa , Jesuswa suma iuiaringapa .
Taita Dius tukuikunapa iuiaita rigsig , Santu Ispirituta nukanchita karaska kagmi chasallata paikunatapas kararka ; chasaka , paikunatapas chaskiska kagta kawachingapa .
Paikuna Jesuswa suma iuiariskakunamandami paikunatapas pandariikunata pasinsiarka . Chasawami kawachirka , paikunawa i nukanchiwa mana sug rigcha sug rigcha kagtakuna .
Chasa kagmandaka , ¿ imapatak kunauraka Taita Dius ima ruraskamanda mana allilla rimanakungichi ? Ñi nukanchipa ñugpamanda taitakuna ñi nukanchipas mana pudinakurkanchichu , Moisés tukui ima niskata ruraspa kaugsangapa . Kunauraka chi Jesuswa tukuskakunataka , ¿ imapatak chi mana pudingasina mandaikunata aparichigsina rurangapa munanakungichi ?
Kasami suma iuianchi : Iaia Jesús nukanchita iapa suma kuiaskamandallami nukanchi kispichiriska kanchi . Chasallatami chi mana judíu kagkunapas kispichiriska kankuna .
Chasa uiaspaka tukui chipi kagkuna , ñi ima mana ainispalla , upallami tianakurka . Bernabé i Pablo imasa willanakuskatami uiai kallarirkakuna . Paikuna willanakurka imasa , mana judíu kagkunapagpi , ñi imaurapas mana kawaskasina Taita Dius paikunawa ruragta .
Paikuna ña rimai puchukaura , Santiagoka nirka : — Taita waugkikuna , uiamuichi .
Simón Pedromi nukanchita willaku , imasami Taita Dius , sug mana judíu kagkunatapas agllai kallarirka , paipa runakuna tukungapa .
Chasallatami Santu Ispirituwa ñugpamanda rimagkuna willarkakuna , kasa nispa :
Chiuramandami nuka , kutimuspa , Davidpa wasi urmaskata ikuti sumaglla saiachigsina ruragsamusa . Chi wagllichiska wasita ikutimi saiachigsina rurasa .
Chasawaka kawaringami , tukui puchuska runakunapas atun Taita Diusta maskanakungapa kagtakuna . Chasallata , tukui nuka agllaska mana judíu kagkunapas samungapami kankuna , paita maskangapa .
Atun Taita Diusmi paipa rimaita mana ialingapa ni . Imasami ñugpamandata willaska karka : chasami tukungapa ka .
Kasapasmi Santiago nirka : — Chimandami nukapa iuiaipi nini : mana judíu kagkuna Taita Diuswa tukuskakunata mana nisunchi , Moisés imasa sakiskata rurachukuna .
Kasalla nisunchi : “ Ianga dius niraiaskakunata kamariku karaska aichata mana mikuchukuna ; mapasinami niraiá . Kari warmiwa mana pandarichukuna . Sipiska wañuchiskakunapa aichata mana mikuchukuna . Iawartapas mana upiachukuna ” .
Moisés ima niskata iachachigkunaka , tukui puiblu suiumi ñugpamandata tia . Chi willaraiaskataka judiukuna tandaridiru wasikunapi tukui warda punchakunami willanakú .
Chasa uiaspa , Jesús agllaskakuna , iacha taitakunapas i Jesuswa tukui tukuskakunaka iuiarigsamurkakuna , paikunapuramanda iskai runakunata agllaspa , Pablo i Bernabewa Antiokia puibluma kachangapa . Chimanda , Judas Barsabás i Silas sutikunatami agllarkakuna , paikuna taitakuna kagmanda .
Chi runakunawa , kasa willaraiaska kartatami kacharkakuna : “ Kam taitakuna i mamakuna , mana judíu kagkuna , Antiokia puiblupi i Siria i Silisia alpakuna suiu kaugsagkunata , nukanchi Jesús agllaskakuna i iacha taitakunami , ‘ Puangi ’ ninchi .
“ Kaipimi iacharigsamurka , kaimanda sug runakuna nukanchi mana kachaskakuna kamkunapagma rigtakuna . Paikunapa rimaiwaka kamkunata manchachispa i tuntiachispa sakirkakuna .
Chimandami tukui nukanchika , suglla iuiaiwa tukuspa , allilla iuiarirkanchi , nukanchipuramanda iskai runakunata agllaspa , kamkunapagma kachangapa . Nukanchipa iapa kuiaska Bernabé i Pablowami sugllapi kachanakunchi .
Paikuna , wañuita mana manchaspallami maipipas purinkuna , nukanchipa Iaia Jesucristomanda willaspa .
Chasa iuiarispami Judas i Silasta kamkunapagma sugllapi kachanakunchi , paikuna tukuimanda kamkunata allilla willagringapa .
“ Santu Ispiritumi nukanchita iuiachirka , kasa ningapa : kai ministiskakunallata kamkuna rurangapa :
ianga dius niraiaskakunata kamariku karaska aichata mana mikungapa ; iawarta mana upiangapa ; sipiska wañuchiskakunapa aichatapas mana mikungapa ; kari warmiwa mana pandaringapa . Nukanchi ima rimaskata allilla uiaspaka , allilla ruraspami kaugsankangichi . Kipakama ” .
Chi kachai tukuskakunaka , Antiokiama chaiagrispa , tukui Jesuswa tukuska chipi kaugsanakuskata sugllapi tandachispa , chi kartata kuarkakuna .
Chi kartata kawaspaka , tukuikuna chi sumaglla iuiachiiwami iapa kuntintarirkakuna .
Judas i Silaspas , Santu Ispirituwa rimagkuna kaspa , chi Jesuswa tukuskakunata sumaglla rimaspa , animuchirkakuna , kasa nispa : — Ñi imaurapas mana Jesusta kungaringichi .
Paikuna , achka punchakuna chipi chisiarkakuna . Chiuramanda chi Jesuswa tukuskakunaka , sumagllami “ Pai Siñur ” nispa , kuntintulla kacharkakuna paikunata kachaskakunapagma . [
Silaska iuiarirka , mas punchakuna chipi chisiangapa . Chasaka , Judasllami Jerusalenma kutirka . ]
Pablo i Bernabepas , chi Antiokia puiblupi sug punchakuna chisiarkakuna . Paikuna , miraspa , achkakuna tukuspa , Iaia Jesusmanda Alli Willaita willaspa iachachispami karkakuna .
Sug punchakuna ialiura , Pabloka Bernabeta nirka : — Iaia Jesusmanda Alli Willaita tukui puiblukunapi willaskakunama ikuti risunchi , paiwa tukuskakuna imasa kaskata ikuti kawangapa .
Bernabé chiura munakurka , Juan Marcosta paikunawa sugllapi pusangapa .
Chi Marcos , ñugpata Panfilia alpapi paikunata sakispa , mana mas paikunawa ringapa munaska karka , Alli Willaita willangapa . Chasa kagmanda , Pablotaka iuiarirka , mana Marcoswa sugllapi puringapa .
Paipura piñachinakurka . Chimandami chiuramanda mana sugllapi purirkakuna . Bernabé , Marcosta pusaspa , barkupi iaikuspa , Chipre alpama rirkakuna .
Ikuti Pabloka , Silasta agllarka . Jesuswa tukuskakuna paikunamanda atun Taita Diusta mañaskauramanda , chimanda llugsirkakuna .
Siria i Silisia alpakuna suiu , Jesuswa tukuskakunata suma iuiachispa purigrirkakuna .
Derbe puibluta ialispa , Listra puibluma chaiagrirkakuna . Chipika , Timoteo suti runawa tarinakurka . Chi runa , Jesuswa tukuska karka . Paipa mama , judiami karka , Jesuswa suma iuiag . Taitandika , mana judiumi karka .
Listra i Ikonio puiblukunapi kaugsag Jesuswa tukuskakuna , Timoteomanda sumagllami rimanakurka .
Pabloka munakurkami , Timoteoka nukawa purigrichu . Tukui judiukuna chi suiu kaugsagkuna iacharkakuna , chi runapa taita mana judíu kagta . Chimanda Pabloka , judiukunapa marka Timoteota churachirka ; chasaka , judiukuna sumaglla allilla iuiaiwa kawanakungapa .
Tukui puiblukunapi ialinakuspa , Jesuswa tukuskakunata willarkakuna , imasa Jesús kikin agllaskakuna i iacha taitakuna Jerusalenpi rimagtakuna , mana judiukuna imasa kaugsangapa chaiagta .
Chasaka Jesuswa tukuskakuna , tukui punchakunami mas suma iuiai aparkakuna . Chiwami mas miraspa miraspa rirkakuna .
Santu Ispíritu mana Pablota sakirka , Asia alpa suiu Diuspa Rimaita willagringapa . Chimanda , Frijia i Galasia suti alpakunapi ialirkakuna .
Misia suti alpama chaiagrispaka , Bitinia suti alpama ialingapa munanakurka . Chasa munanakugpipas , Jesuspa Ispirituka mana sakirkakunata , chima iaikungapa .
Chimanda , Misiapi ialispa , Troas suti lamar iaku patama chaiagrirkakuna .
Chipika sug tuta puñukuspa , Pabloka muskurka , Masedonia suti alpamanda sug runa saiakugta . Chi runaka , mañaspa , Pablota nirka : — Kai Masedonia alpama ialimui . Nukanchita aidagsamui .
Pablo muskui ukupi chasa kawaskawaka iuiarirkanchi : “ Taita Dius , nukanchita sutipami kaiaku , Masedoniamanda runakunata Alli Willaita willagringapa ” . Chasamanda allichirirkanchi , chima ringapa .
Barkupi iaikuspaka , dirichumi rirkanchi Samotrasia suti islama . Kaiandika , Neápolis suti patama chaiagrirkanchi .
Chimandaka , chakiwa rirkanchi Filipos suti puibluma . Chi puiblu kanmi Romamandakuna mandadiru . Chi Filipos puiblu , Masedonia alpa suiumanda mas atunmi ka . Mailla punchakunami chipi chisiarkanchi .
Chi puiblumandaka , sug warda puncha chaiaura , iaku pata patami puringapa rirkanchi , iuiaspa : judíu runakuna tandaridiruchu tarinchi ; chipika , Taita Diusmanda iuiaringapa . Chipimi tiarigrirkanchi . Nispaka , Alli Willaita warmikuna tandariskakunata willai kallarirkanchi .
Sug paipura , Lidia suti , Tiatira suti puiblumanda chipi karka , suma puka tila katudur , Taita Diusta suma manchaiwa iuiarispa kaugsadur . Pai warmi Pablota uiakuuraka , atun Taita Dius suma iuiaita kararka , imasa willakuskata allilla chaskingapa .
Chasaka , tukui paipurakuna chi wasimanda baugtisarirkakuna . Nispaka , nukanchita mañaspa , nirka : — Nuka Iaia Jesuswa sutipa tukuska kagta iuiawaspaka , samuichi . Nukapa wasipi chisiagsamuichi — . Chimandami nukanchita chaiarka , chipi kidaringapa .
Chiuramanda , kasami pasarirka . Nukanchi Taita Diusta rimadiruma rinakuskapi , sug lutrinsina sipaswami tupanakurkanchi . Chi sipas , kuku waira iaikuskami karka . Chasaka , imapas mana iachariskatami willadur karka . Chi willaikunawaka iapa achka kulkimi paipa mandagkunamanda ruradur karka .
Chi sipaska , Pablota i nukanchita katichiraiarka , kasa kaparispa : — Kai runakuna kankunami tukuimanda mas atun Taita Diuspa lutrinsinakuna . Paikunami kamkunata willangapa kankuna , imasa kispiringapa kagtakuna .
Achka punchakunami chasallata kaparispa kaparispa katichiraiarka . Chimanda Pabloka , rabiarispa , tigrarispa , kuku wairata nirka : — Jesucristopa sutiwami niiki : “ Kai sipasmanda llugsii ” . Chasa rimagllapi , llugsirka .
Chi sipasta mandagkunaka , chasa kawaspa , nirkakuna : — Kunauramanda , nukanchi mana maschar kulki chaskisunchi — . Chasa rimarispaka , Pablota i Silasta apispa , atun kallima aparkakuna justisiakuna kaskama .
Justisiakunapa ñawipi saiachispaka , nirkakuna : — Kai judíu runakuna kaspa , nukanchipa puibluta iapami killachispa purinakú .
Sug rigcha iuiaikunatami iachachinakú . Nukanchita mana chaiakunchu , Romamanda kaspa , paikuna iachachiskata iachaikuspa rurangapa .
Chiura tukui chipi kagkuna , Pablota i Silasta piñaspa kamispa aparkakuna . Justisiakunapas nirkakuna : — Paikunata katanga anchuchispa , kaspi chagllawa asutiichi — .
Achka asutispaka , karsilpi wichkarkakuna . Karsilpi kawagtaka nirkakuna — Paikunata allilla kawangi — .
Chasa uiaspa , chi kawagka mas ukuma paikunata wichkagrirka . Chipika , paikunapa chakikunata kabildusina kaspi utkupi churaspa , wataspa sakirka .
Chaugpi tutaka Pablo i Silas , Taita Diusta suma kantaspa iuiarinakurka . Sugkuna karsilllapita kagkunapas , kantanakuskata uianakurka .
Diulpillakar , alpa iapa sinchi kuiurigsamurka . Karsil saiakuska rumikunapas , chugchurigtami kuiurigsamurka . Chasa kaura , tukui pungu paskarirkakuna . Kadinakunapas , tukui karsilpi kagkunapa makikunamanda urmarkakunata .
Karsilta kawag , rigcharispa , tukui pungukuna paskaraiaskata kawaspaka , iuiarirka : “ Karsilpi kagkuna , tukuikunachar mitikuwarkakuna ” . Chasa iuiarispaka , dimanchai ispada aisarka , wañuchiringapa .
Pabloka , sinchi kaparirka , kasa nispa : — Mana imapas rurarikui . Tukuikunami kaipi kanchi .
Chiura karsilta kawag , punchaiachidiru mañaspa , Pablo i Silaspagma kalpalla chaiagrirka . Dimanchai chugchuspa , paikunata kungurigrirka .
Kanchama llugsichispaka , tapurka : — Taita waugkikuna , ¿ imatak nuka rurasa , kispiriska kangapa ?
Chiura , paikunaka ainirkakuna : — Iaia Jesuswa suma iuiarispami kispiriska kankangi , kam i kamba wasipi kaugsanakuskakunapas — .
Chiura , paita i wasipi tukui kagkunata Iaia Jesusmanda Alli Willaita willagrirkakuna .
Chiurallatata , chara tuta kagllapi , chi karsilta kawagka , Pablo i Silaspa asutii tukuska nananakuskata maillaspa ambirka . Chi wasillapita tukui kaugsagkuna baugtisarirkakuna .
Nispaka , atun ukuma pusaspa , mikui kararkakunata . Pai i wasipi tukui kagkuna , Taita Diuswa suma iuiarispa , iapa kuntintulla tukurkakuna .
Tutata justisiakuna , alwasilkunata kacharkakuna , karsilta kawagta ningapa : — Chi runakunata kacharii .
Chiura chi kawag , Pablota nirka : — Justisiakuna niwarkakunasi , kamkunata kacharingapa . Chimandami niiki : mana manchaspalla riichi .
Pabloka , alwasilkunata nirka : — Nukanchi Romamanda runakuna kagpipas , chi justisiakuna , nukanchita mana imamandapas tapuchispallami tukuikunapa ñawipi asutirkakuna . Nispaka , karsilpimi nukanchita wichkachirkakuna . Kunauraka , ¿ imapatak pakalla nukanchita llugsichingapa munanakú ? Kikinkuna samuchukuna , nukanchita llugsichingapa .
Imasa uiaskasina alwasilkuna , justisiakunata willagrirkakuna . Paikunaka , Romamanda runakuna kagta uiaspaka , iapasi mancharirkakuna .
Kikin justisiakuna , karsilpi chaiagrispaka , Pablo i Silasta : — Pasinsiawai — nigrirkakuna . Paikunata llugsichispaka , sumaglla mañarkakuna — Kai puiblumanda llugsipuaichi .
Karsilmanda llugsispa , Pablo i Silaska Lidiapa wasima rirkakuna . Chipika , Jesuswa tukuskakunata kawaspa , nirkakunata : — Mana llakispa manchaspa kaichi — . Chasa nispaka — Kaiakama — nispa , rirkakuna .
Anfípolis i Apolonia suti puiblukunata ialigrispaka , Tesalónika suti puibluma chaiagrirkakuna . Chipika , judiukuna tandaridiru wasi tiarka .
Imasami Pablo kustumbri iukarka : chasami kada warda puncha chi wasima iaikudur karka . Kimsa warda punchakuna , ñugpamanda librupi willaraiaskamanda chipi judiukunawa rimanakui tiarka .
Suma willaspa iachachikurka , kasa nispa : — Taita Dius agllaska Cristotami chaiarka , llakiiwa wañui pasangapa ; nispaka , pai kikin ikuti kaugsarigsamungapa — . Kasapasmi nikurka — Chi Jesusmanda nuka kamkunata willakuskaka , paimi Taita Dius agllaska Cristo ka .
Chiura sug judiukuna , Jesuswa suma iuiarispa , Pablo i Silaswa tukurkakuna . Mana judíu kagpura , iapa achka Taita Diuswa iuiagkuna i mama warmikunapas chasallata Jesuswa suma iuiarirkakuna .
Ikuti mana Jesuswa iuiag judiukunaka , mana chasa munaspa , paikunawa rabiarirkakuna . Nispaka , ñi ima mana rurai iukaska runakunatami tandachirkakuna . Chikunataka kacharkakuna , kalli suiu kaparispa killachispa purinakungapa . Jasón suti runapa wasimami chaiagrirkakuna , Pablo i Silasta maskaspa , chi mana alli runakunapagma apangapa .
Paikunata mana tarispaka , Jasonta i Jesuswa sug tukuskakunawantami aliuspa , chi puiblupi tiaska taitakunapagma aparkakuna , kasa kaparispa : — Kai runakunami kankuna tukui alpa suiu mana suma rimaikunawa wagllichispa purigkuna . Kunaura , ña kaimami chaiagsamurkakuna .
Kai Jasonpa wasipimi kidariska kankuna . Tukui paikunami , Romamanda iaia mandag imasa niskapa kuntra rimaspa , ninkuna : “ Sug atun mandagmi tia , Jesús suti ” .
Chasa kapariuraka , chi taitakunata i tukui uiagkunata mana suma uiarirkakunata .
Chiura chi taitakunaka , Jasonta i paiwa kagkunata manara kacharispalla , kulki mañarkakuna , mana mas chasa rurangapa .
Jesuswa tukuskakunaka , chi tutalla Pablo i Silasta kacharkakuna Berea suti puibluma . Chima chaiagrispaka , judiukuna tandaridiru wasima iaikugrirkakuna .
Chi judiukunaka , Tesalónika puiblupi kaugsanakuskamanda mas alli iuiaiwami karkakuna . Pablo imasa willakuskata uiaspa , iapa sumaglla chaskirkakuna . Tukui punchakuna , ñugpamanda librupi willaraiaskapi sumaglla kawanakurka : ¿ sutipachu Pablo rimaska chasa niraiá ?
Chiwanka achka judiukuna , Iaia Jesuswa suma iuiarirkakuna ; mana judíu kagkunapas , achka mama warmikuna i karikunapas .
Tesalonikamanda mana Jesuswa iuiag judiukunaka , Berea puiblupipas Diuspa Rimaita Pablo willakugta iachagsamurkakuna . Chasa iachagsamuspaka , chi puibluma chaiagrirkakuna , chipi kaugsanakuskata pandachispa i killachispa puringapa .
Chiuralla Jesuswa tukuskakunaka , Pablota pusarkakuna lamar iaku patama chaiankama . Silas i Timoteo , chi Berea puiblupi chisiarkakuna .
Pablowa rigkunaka , Atenas suti atun puibluma chaiagrirkakuna . Paikuna ña kutinakuuraka , Pabloka nirkakunata : — Silas i Timoteota nipuangi , utkalla samuchukuna , nukawa sugllapi kangapa .
Atenas puiblupi Silas i Timoteota suiakunkama , chi puiblupi Pablo kawarka , achka paikunapa diuskunasina iukagtakuna . Chimanda , paita iapa llakii chaiagsamurka .
Judiukuna tandaridiru wasima iaikuspaka , judiukunawa i Taita Diuswa iuiag mana judíu kagkunawa parijuma Jesusmanda sinchi rimanakurka . Chasallata atun kallinigta sugkunawapas tukui puncha rimanakurka .
Iacha Epikúreo i Estoikos sutikunawa iachaikugkunawapasmi Pablo chasallata rimanakurka . Pablo nikurka : — Jesús wañuskaka kaugsarirkami . Chasallatami nukanchipas , tukui wañuskakuna kaugsaringapa kanchi . Chasa nigmanda , paipura tapurinakurka : — ¿ Imasatak kai iapa rimadur rimaku ? Ikuti sugkunaka , mana iachaspalla ninakurka : — Paika , mainigmanda sug diuskunamanda willakugsinami uiarí .
Chimanda , Pablota mañarkakuna , Areópago suti atun tandaridiru wasima ringapa , kasa nispa : — Munantranchi , kam sug rigcha iachachikuskata iachangapa .
Sutipami nukanchi ñi imaurapas mana uiaskata kam rimakungi . Chimandami munanchi , kam willakuska ima niraiaskata iachangapa — .
Atenas puiblumanda tukui kagkuna i sugnigmanda chaiagriskakuna chipi kaugsanakugpas munankuna , kunaura ima pasarikuskallawa rimaspa i uiaspa chisianakungapa .
Chi wasima chaiagrispaka , Pabloka , tukuikunapa chaugpipi saiarispa , kasami nirka : — Atenasmanda kam taitakuna , nuka kawaikichitami diuskunawa iapa suma iuiaiwa kagtakuna .
Nuka kamkunapa puiblupi purikuspa , kamkunapa diussina imajinkunatami kawakurkani . Sug altarpimi tarirkani kasa willaraiaskata : “ Sug mana rigsiska diusmanda ” . Chi Diustami kamkuna mana rigsispalla kunguringichi . Chi Diusmandami nuka willangapa samukuni .
— Chi Diusmi kai alpa i chipi tukui ima tiaska rurarka . Pai chasa ruraspaka , sug luarpi i kai alpa luarpi iaia mandag kaspa , runakuna saiachiska paita iuiaridiru wasikunapi mana kaugsanchu .
Runakunapa makiwa ruraskataka , paika ñi ima mana ministinchu . Chasallata , mana paita ñi imapas pisinchu . Pai kikinmi nukanchita karamú kaugsai , samai kachangapa i tukui ima ministiska .
— Pai Taita Diusmi , suglla runamandalla miraspa , kai tukui alpapi runakuna tianchi . Manara runakunata wiñachispalla , ñami niska karka , maituku watakuna i maipi chaiaskapi paikuna kaugsangapa kagta ;
chasaka , kikinkuna Taita Diusta maskangapa ; chiwanka , mana kawakugsina kaspapas , paita iuiarispa taringapa . — Sutipami Taita Dius tukui nukanchimanda mana karullapi ka .
Paimandami kaugsanchi . Paimandami purinchi . Paimandami tianchi . Chasallatami kampuramanda sug iachagkunapas nirkakuna : “ Nukanchipas , suglla Taita Dius wiñachiskami kanchi ” .
Sutipami nukanchi , Taita Dius wiñachiska kaspa , mana iukanchi iuiaringa : Taita Dius kanchu runapa iachai iuiaiwa kurita u kulkita u rumita suma ruraska kagsina .
— Kamkuna ñugpata mana paita rigsispalla ima ruraskakunata , Taita Dius munanmi kungaringapa . Ikuti kunauraka , tukui alpapi kaugsanakuskatami rimaku , kasa nispa : “ Pandariikunata sakispa , nukawa samuichi ” .
Kikin Taita Diuska ñami iachá , ima puncha kai alpamanda tukui runakunata justisiangapa chaiagta . Pai kikinmi sug runata agllarka , imasa chaiaskasina justisiai rurangapa . Chi runa wañuskata kaugsachispami tukuikunata kawachirka , sutipa pai chasa justisiai rurangapa kagta .
Wañuskata kaugsachiskamanda rimaskata uiaspaka , sugkuna iapa asirkakuna . Ikuti sugkunaka nirkakuna : — Kam rimakuskataka ikuti suurami uiasunchi .
Chasa rimai puchukaspaka , Pablo , paikunapagmanda llugsispa rirka .
Chasa kagpipas , sugkuna , paiwa tukuspa , ima willaskata suma iuiarirkakuna . Chi suma iuiarigpuramanda , Areopagopi kagkunapura Dionisio sutimi karka . Dámaris suti warmi i sugkunapas , Iaia Jesuswa suma iuiarigsamurkakuna .
Chiuramanda Pabloka , Atenas puiblumanda llugsispa , Korinto suti puibluma chaiagrirka .
Chipika taririrka sug judíu , Akila suti . Pai karka Ponto suti alpamanda . Klaudio suti iaia mandag , paipa iachaiwa ña churaska karka , tukui judíu Roma puiblupi kaugsanakug chimanda llugsingapa . Chimandami Akila , Priskila suti kikinpa warmiwa manara unai Italia alpamanda llugsispa , Korintoma chaiagriska karkakuna . Pabloka , paikunawami tarinakurka .
Akila warmindi , tulda linsu siradurkunami karka . Pablopas , chasallata rurag kaspa , paikunawa sugllapi trabajaspa kaugsai kallarirka .
Tukui warda punchakunaka , judiukuna tandaridiru wasima iaikuspa , chipi kagkunawa parijuma ainichirinakuspa karkakuna . Pabloka munakurka , judiukuna i mana judíu kagkunata pai rimakuskawa allilla iuiachingapa .
Silas i Timoteo , Masedonia alpamanda chaiagriuraka , Pabloka mana trabajaspalla kallarirka , judiukunata Diuspa Rimaita willaspa iachachiilla . Paikunata willakurka , Jesús sutipa Taita Dius agllaska Cristo kagta .
Ikuti paikunaka , Pablota mana suma rimaiwa kamiiwanta aininakurka . Chimanda Pabloka , kikinpa katangata chabsispa , paikunata nirka : — Kam kikinkunapa mana allilla ruraikunallawami diltudupa wañungapa kangichi . Nukawaka mana llakirinakungichi . Kunauramandaka , mana judíu kagkunapagmami ringapa kani , paikunata iachachingapa .
Chimanda llugsispa , Tisio Justo suti runapagma chaiagrirka . Chi runaka karka Taita Diuswa suma iuiag . Paipa wasi , judiukuna tandaridiru wasi ladullapimi karka .
Chi tandaridiru wasimanda taita , Krispo suti , paipa wasipi tukui kaugsanakugpasmi Iaia Jesuswa suma iuiarirkakuna . Chasallata Korintomanda achka runakunapas , Pablo ima willakuskata uiaspa , Iaia Jesuswa tukugsamuspa , baugtisarirkakuna .
Sug tuta Iaia Jesuska , muskui ukupisina Pablota kawarigsamurka , kasa nispa : — Mana manchaspalla nukamanda willangi , mana upallaspalla .
Nukaka , kamwami kangapa kani . Chimanda , ñi pipas mana kamta ima jiru rurangapa pudingapa kankunachu . Kai puiblupi achka runakunami nukawa tukungapa kankuna .
Chimandami Pablo , Diuspa Rimaita iachachispa , chi puiblupi sug wata sugta killa chisiarka .
Galión suti runa chi Akaia alpata mandag kaura , judiukunaka , sugllasina tukuspa , Pablota apirkakuna . Nispaka , chi mandagpagma apaspa ,
nirkakuna : — Kai runa iachachispami puriku , Taita Diusta imasa nukanchipa ñugpamanda rurangapa willaraiaskasinata nukanchi kungaringapa . Sug rigcha iuiaikunawami iachachispa puriku .
Pablo ña ainingapa kaura , Galionka judiukunata nirka : — Kam judiukuna , kai runa ima mana allillata rurag kagpi u maikanta wañuchiska kagpika , allichar kantra , nuka kamkunata uiangapa .
Ikuti kai runa sug rigcha rimai u sug runakunamanda iachachikugpi , u imasa kamkunapa ñugpamanda librupi willaraiaskasina mana iachachikugpika , kam kikinpura iachaichi . Nukaka mana munanichu , chikunata justisiai rurangapa .
Chasa nispaka , chi judiukunata wasimanda llugsichirka .
Chiura tukui mana judíu kagkunaka , Sóstenes suti judiukuna tandaridiru wasimanda taitata apirkakuna . Mandag Galionpa wasi pungu ladullapimi paita makai kallarirkakuna . Chi mandagtaka ñi ima mana iuiachirka .
Chiuramanda Pabloka , achka punchakunami chi puiblupi chisiarka . Chasa chisiaspaka , Jesuswa tukuskakunata : “ Sug punchakama ” nispa , barkuma iaikugrirka , Siria alpama ringapa . Akila i Priskilapas , paiwa sugllapi rirkakuna . Manara barkuma iaikugrispalla , Senkrea suti patama chaiagrispa , Pabloka tukui agchata kuchuspa aspichirirka . Chasaka , Taita Diusta pai kikin imasa niskasinami rurarka .
Efeso suti puibluma chaiagrispaka , Akila warmindita chipi sakispa , judiukuna tandaridiru wasima iaikugrispa , paikunawa sugllapi rimanakui kallarirka .
Chi judiukuna , Pablota mañanakurka mas sug punchakuna chipi paikunawa kangapa . Pabloka mana munarka .
“ Sug punchakama ” nispa , paikunata nirka : — Nukanchipa Taitiku lisinsia kuawagpika , imaurapas ikutimi kamkunawa samusa — . Chasa nispaka , Efesomanda lamar iakupi ikuti rirka Sesarea puibluma .
Chipi chaiagrispaka , ñambi apispa , Jerusalenma chaiagrirka . Chipika , Jesuswa tukuskakunata : “ Puangi ” nigrirkakunata . Chimandaka , Antiokia puibluma rirka .
Achka punchakuna chipi kaspaka , llugsirka . Nispaka , Galisia i Frijia alpakunapi Jesuswa tukuskakunata kawaspa , suma iuiachispa ialirka .
Chikama , Apolos suti judíu runami , Alejandría puiblumanda kaspa , Efeso puibluma chaiagrirka . Chi runa , ñugpamanda librupi willaraiaskakunata allilla iachaspa , sumami iachachidur karka .
Iaia Jesús ima iachachiskata iachaspaka , pai tukui iachaskatami Jesusmanda allilla rimaspa iachachidur karka . Chasa kagpipas , Juan iakuwa baugtisaskamandallami iacharka .
Efesoma chaiagrispaka , judiukuna tandaridiru wasipi mana manchaspallami willai kallarirka . Paita uiaspaka , Priskila i Akilaka , sapallata pusaspa , Taita Dius imasa kaugsangapa niskata mas allillami iachachii kallarirkakuna .
Chiuramandaka chi Apolos , Akaia suti alpama ringapa iuiakurka . Chiura Jesuswa tukuskakunaka , paita nirkakuna : — Iapa allillami ka — . Chasa nispaka , Akaia alpapi kaugsag Jesuswa suma iuiarigkunata iskribispa kacharkakuna , kasa nispa — Paita sumaglla chaskipuangichi . Apolos chipi chaiagrigmandaka , Jesuswa suma iuiarigkunamanda iapa alli tukugsamurka , Taita Dius paikunata iapa kuiaskamanda .
Tukuikunapa ñawipi , judiukunata mana manchaspalla nikurka : — Ñugpamanda librupi willaraiaskakunata , kamkuna manara allilla iachaikurkangichichu — . Chi willaraiaska kawachispa , nikurka , Jesús sutipa Taita Dius agllaska Cristo kagta .
Korinto puiblupi Apolos kankama , Pabloka , sachuku ialispa , Efeso puibluma chaiagrirka . Chipi chaiagrispaka , Jesuswa sug tukuskakunata tarigrispa ,
tapurka : — Kamkuna , Jesuswa suma iuiarigsamuura , ¿ Santu Ispiritutachu chaskirkangichi ? Paikunaka ainirkakuna : — Mana iachanchichu , Santu Ispíritu tiagta .
Chiura , Pabloka tapurka : — Nigpika , ¿ ima iuiarispatak baugtisariska kangichi ? Chiura ainirkakuna : — Juan iachachiskata iuiarispami baugtisarii tukuska kanchi .
Chiura , Pabloka nirka : — Pandariskakunata sakigkunatami Juan iakuwa baugtisarka , tukui runakunata kasa nispa : “ Nukapa kati samungapa kagtami iukangichi suma iuiaringa ” . Chika , Jesusmandami niraiá .
Chasa uiaspaka , Iaia Jesuspa sutiwami baugtisarirkakuna .
Pablo paikunata maki churauraka , Santu Ispíritu paikunapa sungupi iaikugsamurka . Iaikugsamugllapi , mana iachaska rimaikunawapasmi rimai kallarirkakuna . Chasallata , Santu Ispíritu iuiachikuskatami willai kallarirkakuna .
Chikuna , mai chunga iskai runakunami karkakuna .
Pabloka , chi puiblupi judiukuna tandaridiru wasima iaikuspa , kimsa killami mana manchaspalla chipi iachachikurka . Taita Dius imasa suma mandakuskamanda chipi kagkunawa rimanakurka . Pabloka munakurka , paikunata pai rimakuskawa allilla iuiachingapa .
Ikuti sugkunaka , paita uiangataka , rinri taparispa , tukuikunapa ñawipi Iaia Jesusmanda iachachikuskata wabutirkakuna . Chasa kagmanda , Pabloka paiwa tukuskakunawanta anchurirka . Nispaka , tukui punchakuna Tirano suti runapa iachachidiru wasipi iachachii kallarirka .
Iskai watami chipi iachachikurka . Chiwanka , judiukuna i mana judíu kagkunapas , chi Asia alpa suiu kaugsagkuna , tukuinigmandami pudirkakuna , Iaia Jesusmanda rimaita uiangapakuna .
Taita Diuska , iapa imaurapas mana kawaskasina Pablowami ruradur karka .
Pablopa ima pañuilu u katanga churaridiru kaskata ungugkunapagma apadur karkakuna , ambiringapa . Chiwanka , ungugkunapa kuirputa llamkagllapimi ima unguikunapas aliadur karkakunata . Chasallata ruraura , kuku wairakunapas mitikudur karkakuna .
Chasa kawaspa , sug judiukuna sinchikunasina ambispa puridurkunaka , Iaia Jesuspa sutiwa rimai kallarirkakuna , kuku wairawa kaskakunata kasa nispa : — Pablo willakuska Jesuspa sutiwami niiki : llugsiichi — .
Eskeva suti iaia sasirdutipa kanchis wambrakunami chasa ruranakurka .
Chi kuku wairaka , paikunata kasa ainirka : — Jesusta i chi Pablo pi kagta , nuka rigsinimi . Ikuti kamkunataka mana rigsiikichitachu . ¿ Pikunachar kangichi ? — .
Chasa nispaka , chi kuku wairaiug runa , tukui kanchiskunata saltaspa , apirkakunata . Piai richirkakunata . Lisiachispa llatan sakiuraka , iukarkakuna chi wasimanda mitikungakuna .
Chasa pasariskata iachaspaka , Efeso puiblupi tukui judiukuna i mana judíu kagkuna iapa mancharirkakuna . Chasawaka , Iaia Jesús masmi atuniachii tukugsamurka .
Iaia Jesuswa achka suma iuiarigkunapas , paikuna ima ñugpata mana allilla ruraskakunamanda tukuikunapa ñawipi willarigrirkakuna .
Chasallata achka jiru iachakuna , paikunapa librukunata sugllapi tandachispa , tukuikunapa ñawipi rupachirkakuna . Chi rupachiska librukunaka karkasi pichka chunga waranga bali kulkisina .
Chasapi , Iaia Jesuspa iapa iachaiwa paimanda Alli Willaita tukuipi iacharigsamurka . Chi willaita suma iuiarigkuna , mas miraspami rirkakuna .
Chasa pasariskauramanda , Pablotaka iuiai chaiarka , Masedonia i Akaia alpakunapi ialispa , Jerusalenma chaiagringapa . Kasapasmi nirka : — Chimandaka iukanimi , Roma atun puibluma ringa — .
Chasa nispaka , iskai paita aidaspa katiraiagkunata , Timoteo i Erasto sutikunata , Masedonia alpama ñugpa kacharkakunata . Pai kikinka , mas achka punchakunami chi Asia alpapi unaiarka .
Chi punchakuna Efeso puiblupi , iapa achka runakuna , paipura sinchi rimanakuspa killachinakurka , Iaia Jesusmanda iuiachiikunawa paikunata manima sumagmanda .
Tukui runakunawa killachidur , Demetriomi suti karka . Chi runa , kulkita ruradurmi karka Artemisa suti ianga mama diuspa uchullita iglisiasina ruraskata walkaridiru . Paiwa ruragkunapas , achka kulkimi wakanaridur karkakuna .
Paika , chi runakunata i tukui chasa ruragkunatapas sugllapi tandachispa , nirkakunata : — Kam waugkikuna iachangichimi : kai nukanchipa trabajuwami sumaglla kaugsanchi .
Allillami kawangichi i iachangichi : kai Efesopi i ñalla tukui Asia alpapi , chi Pablo , iapa achkakunatami llullachispa , sug rigcha iuiachigsamurka , kasa nispa : “ Chi runakuna ruraskaka , mana diuskuna kanchu . Iangami kankuna ” .
Tukuikuna chasa iuiarigpikunaka , nukanchi kulkita trabajaskaka ñi imapa mana balichar tukugsamuntra . Nukanchipa Artemisa atun mama diusta iuiaridiru wasitapaschar wabutii tukuntra . Kunankama kai Asiapi i tukui alpapipas , Artemisatami chara kungurinkuna . Kunauramandaka , tukuikunami Pablopa kaugsa sakingapa kankuna .
Chasa uiaspaka chipi kagkunaka , iapa rabiarispa , kaparii kallarirkakuna : — Tukui Efesopi kaugsagkunapa Artemisa , atun mama diusmi kangi .
Chimandami chi puiblupi tukui kaugsanakug , tuntiarigsamuspa , paikunapa tandaridiru wasima upakunasina kalpa iaikugrirkakuna . Masedonia alpamanda Gaio i Aristarko suti Pablowa purigkunata apispami iaikuchigrirkakuna .
Pablo munakurka , chituku achka runakunata rimagringapa . Chasa munakugpipas , paiwa tukuskakunaka mana sakirkakuna .
Asia alpapi sug mandag taitakunapas , Pablopa rigsidukuna kaspa , kacharkakuna , paita mañangapa , chi wasima mana iaikukuchu .
Chi wasi ukupi kagpura , iapa tuntiachinakurka . Sug sug rigcha , sug sug rigchami kaparispa rimanakurka . Ñalla tukuikunata mana iacharikurka , imapa sugllapi tandariska kagtakuna .
Chiuraka chi tandariskakunapa chaugpimanda sug judiukunaka , Alejandro suti runata iuiachispa , ñugpa ladu tangaspa aparkakuna , pai tukuikunata rimangapa . Chiura Alejandro , chipi kagkunata makiwa kawachispa upallachingapa munakurka .
Tukui chipi kagkunaka , Alejandro judíu kagta iachaspa , sugllasina tukuspa , iskai urasina kaparinakurka , kasa nispa : — Tukui Efeso puiblupi kaugsagkunapa Artemisa , atun mama diusmi kangi .
Chipi mandagpa iskribingapa aidagka , tukuikunata rimaspa upallachispaka , kasami nirka : — Kam Efesomanda kagkuna , ¿ manachu tukuikuna iachankuna : nukanchi Efesomandakuna iukanchimi , Artemisa atun mama diusta iuiaridiru wasita i kikinpa imajin awa luarnigmanda urmaskata mana imapas pasaringapa kawanga ?
¿ Pitak ningapa ka , mana chasa kagta ? Chimanda , kamkunata chaiakumi , upalla kangapa . Mana imapas ruraichi , mana allilla iuiarispalla .
Kaima pusamuska runakunaka mana kankunachu nukanchipa mama diusta iuiaridiru wasipi sisaikunasina ñi paita kamidurkunasina .
Demetrio i paiwa sugllapi kagkunaka pipa kuntra ima willangapa iukagpikunaka , chimandami justisiai ruragkuna tia . Chipimi parijuma imamandapas rimanakungapa tiagpika , justisiata rimankangichi .
Kamkuna rimanakuskapi mana allilla tukugpika , mañankangichimi , tukuikuna tandarispa , allilla rimanakungapa .
Kuna puncha ima pasariskataka , mandagkuna sutipami pudinkuna nukanchimanda iuiangakuna : “ Mandaita wabutispami sug rigcha ruranakú ” . Kunaura pasariskata , nukanchi mana pudingapa kanchichu rimangapa , kaituku achka runakuna killachinakuskamanda .
Chasa nispaka , tukuikunata llugsichirka .
Chi killachinakui ña ialiura , Pabloka , Jesuswa tukuskakunata kaiaspa , suma iuiachirkakunata . “ Sug punchakama ” nispaka , Masedonia alpama rirka .
Chi alpapi chaiagrispa , Jesuswa tukuskakuna chipi kaugsanakuskata unai rimaspa , suma iuiachirkakunata . Nispaka , Gresia suti alpama rirka .
Chipika , kimsa killami kagrirka . Chimanda Siria alpama iakupi ringapa kaura , allilla iachagsamurka , judiukuna paita wañuchingapa munanakugta . Chiura nirka : — Masedonia alpatami chakiwa kutingapa kani — .
Pablowa rinakurka Berea puiblumanda Pirropa wambra Sopater suti , Tesalónika puiblumanda Aristarko i Segundo sutikuna , Derbe puiblumanda Gaio i Timoteo ; Asia alpamanda Tíkiko i Trófimo suti runakunapasmi sugllapi rinakurka .
Chi runakuna , ñugpaspa , Troas puiblupi nukanchita suiagrirkakuna .
Nukanchika , mana libadurawa tanda mikudiru punchakuna ialichispa , Filipos puiblumanda iakupi llugsirkanchi . Pichka punchapika Troas puibluma chaiagrispa , chi sugkunawa tarinakurkanchi . Chipika , kanchis punchami chisiarkanchi .
Simana kallarii puncha u duminguka , tukuikuna sugllapi tandarirkanchi , Iaia Jesús imasa niskasina tanda sugllapi mikungapa . Chiura Pabloka , kaiandi ringapa iuiakuspa , chaugpi tutakamami iachachirka .
Awa ladu ukupi tukui nukanchi kaskapika , achka sira lamparakunami sindinakurka .
Sug musu , Eutiko suti , bintanapimi tiakurka . Chi musu , Pablo tuta unai rimakuskata uiakuspaka , dipuñui singukuspa , chi kimsa pisu awamandatami urmarka . Pai alpama urmaska wañuskatami atarichigrirkanchi .
Pablopas , uraikuspa , chi musuta aisaspa , markarispa , nirka : — Mana llakinakuichi . Kaugsami ka .
Chasa nispaka , ikuti sikaspa , Jesús imasa niskasina tanda pitispa mikurka . Mikuspaka , ikuti iachachii kallarirka , ñalla pakarinkama . Nispaka , rirka .
Chi wañuska musutaka kaugsami aparkakuna . Chiwanka tukuikuna , alli iuiachiiwa kuntintarirkakuna .
Nukanchika , Pablota ñugpaspa , Aso suti puibluma iakupi rirkanchi , chipi paiwa tupanakugringapa , pai imasa niskasina . Paika , chakiwa ñambi chima rikurka .
Sutipami chi puiblupi ikuti sugllapi tukurkanchi . Nispaka , paita barkullapita pusaspa , Mitilene suti patama chaiagrirkanchi .
Kaiandika , iakupi ikuti rispa , Kío suti alpa ladullapimi ialirkanchi . Sug kaiandika , chi iaku sug ladu chimba rispa , Samos sutipi saiarigrirkanchi . Ikuti sug punchamaka , Mileto sutima chaiagrirkanchi .
Pablo iuiariska karka , Efeso puibluta mana iaikuspalla ialingapa ; chasaka , chi Asia alpapi mana iapa unaiangapa . Pai munakurkami , utkalla Jerusalenma chaiagringapa ; chasaka , Pentecostés atun puncha chipi ialichigringapa .
Mileto puiblumandaka Efeso puibluma kacharka , Jesuswa tukuskakunapura iacha taitakunata kaiangapa .
Paikuna Efesomanda ña chaiagriuraka , kasami nirkakunata : — Kamkuna ñami iachangichi , nuka kai Asia alpama chaiamuskauramandata , tukui punchakuna imasa kamkunawa sumaglla kaska kagta .
Nuka , mana iapa atun tukuspalla , Iaia Jesús imasa niwaskasinami ruraspa kani . Judiukuna nukata mana allilla rurawangapa munanakugmandami llakispa wakaspa purikuni .
Iachangichimi , nuka ñi imapipas mana sakispalla , kamkunata sumaglla rimaspa aidaspa kagta . Tukuikunapa ñawipi , kamkunapa wasikunapipasmi rimaspa iachachispa karkani .
Judiukunata i mana judíu kagkunatapasmi rimakurkani , kasa nispa : “ Tukui pandariskakunata sakispa , Taita Diuswa tigraichi . Chasallata , nukanchipa Iaia Jesuswa suma iuiariichi ” .
— Kunauraka , Santu Ispíritu watawaspa apawakugsinami Jerusalenma rikuni . Chipika mana iachanichu , ima nukata pasariwangapa kagta .
Kaillami iachani : tukui puiblukunama chaiagriskapi , Santu Ispirituwa iuiagkunami kasa willawanakú : sug runakuna suiawanakunsi , nukata maki watawaspa , karsilpi churawaspa , llakii pasachiwangapa .
Chasa kagpipas , nuka kikinpa kaugsaimanda mana llakiwanchu . Kasallami nuka munani : nukata imasami rurangapa chaiawaku : chasami imapipas rurangapa munani . Chiwanka , imasami Iaia Jesús , nukata mingawarka , Taita Diuspa suma kuiaimanda willaita willaspa puringapa : chikunatami rurangapa munani .
— Kasapas . Kamkunapagpimi purikurkani , Taita Dius imasa suma mandakuskamanda willaspa . Nuka iachanimi , kunauramandaka kamkuna manima ikuti kawawangapa kagtakuna .
Chimandami nuka kuna puncha allilla rimaikichita : maikanpas nuka iachachiskata mana allilla ruragmanda Taita Dius justisiai ruragpika , nukawaka mana llakirinakungichi .
Tukui Taita Dius ima munaskatami willarkaikichita , ñi ima mana pakaspalla .
Kam kikinkuna , suma iuiaripuangichi . Chasallata , tukui kamkunawa sugllapi Jesuswa iuiarigkunata suma kawapuangichi . Kamkunata , Santu Ispíritu churarka , paikunata suma kawag taitakunasina kangapa . Jesuswa tukui tukuskakuna , maipi kaskapipas , kikin Iaia Jesuspa iawarwa randiskasinami niraianchi .
— Nuka kasami iachani : imasami mana alli sacha alkukuna , ubijakunapagma iaikuspa , mana sakispalla puchukankuna : chasallatami , nuka riskauramandaka , sug rigcha iuiachigkuna , kamkunawa iaikuspa , Jesuswa suma iuiarinakuskata wagllichingapa samungapa kankuna .
Kam kikinpurapasmi sugkuna , sug rigcha iachachispa puringapa kankuna . Chasaka Jesuswa suma iuiagkunapas , tuntiachii tukuspa , paikunata katichingapami kankuna .
Chimanda , rigchariskasinalla kangichi , kasa iuiarispa : nukaka , tukui kamkunamanda kimsa wata tuta i puncha mana samaspalla wakaspami suma iuiachirkaikichita .
— Kunaura , Taita Diustami kamkunamanda mañapuikichita , paipa suma kuiaimanda Suma Rimaiwa kamkunata kawapuachu ; chi Rimaita tukui suma uiagkuna , wiñachiskasina kangapa . Chasaka , paipalla kagkunawa , kikin Taita Dius suma luarpi karangapa niraiaskata tukuikuna chaskigringapa .
— Nuka mana munarirkanichu ñi pipa kulki , ñi pipa kuri ñi pipa katanga .
Kam kikinkuna , allillami iachangichi : nuka kikinpa makiwami trabajarkani , nuka i nukawa purigkunamanda ima ministiriskakunapas iukangapa .
Chasa ruraspaka , tukuipimi iachachispa kawachirirkaikichita : chasaka , kamkunapas iukangichimi , chasa trabajaspa , ministiskakunatapas aidanga . Iaia Jesús kasa rimaskata iuiariichi : “ Maikan karagka , chaskigkunamandapas mas alli iuiachiiwa kuntintullami tukugsamú ” .
Chasa rimaspaka , Pablo i tukui chipi kagkunaka , kungurispa , Taita Diusta paipuramanda mañai kallarirkakuna .
Chiura tukuikuna , iapa wakaspa , paita ugllaspa mucharkakuna .
“ Nukata mana ikuti kawawangapa kangichichu ” niskamandami tukuikuna iapa llakirirkakuna . Nispaka , Pablowa rirkakuna barku saiakuskama .
Paikunata sakispaka , barkupi dirichumi rirkanchi , Kos suti alpama chaiagta . Kaiandika , Rodas suti alpama rirkanchi . Chimandaka , Pátara sutima chaiagrirkanchi .
Chipika , ikuti sug barku Fenisia suti alpama chimbangapa rikuskata tarigrirkanchi . Chi barkupi iaikuspaka , chi puiblumanda llugsirkanchi .
Ialinakuspaka , Chipre alpata kawarkanchi . Chi alpata llukisinama sakispaka , Siria alpama rirkanchi . Tiro suti patapi saiarigrirkanchi . Chi barkupi ima apanakuskata iukarkakunami chipi sakinga . Chimandami nukanchipas barkumanda uraikurkanchi .
Chipika , Jesuswa tukuskakunawa kawanakurkanchi . Kanchis punchami paikunawa chisiarkanchi . Paikuna , Santu Ispirituwa Pablota iuiachinakurka , kasa nispa : — Mana Jerusalenma rikui .
Chasa iuiachinakugpipas , chi punchakuna ialiuraka , nukanchi chimanda llugsirkanchi . Tukui nukanchiwa iuiagkuna , warmindi i wambrakunawanta puiblumanda llugsispa , nukanchita sakigrirkakuna . Iaku patapika tukuikuna , kungurispa , Taita Diusta tukuikunamanda mañanakurkanchi .
Nispaka , parijuma : “ Sug punchakama ” ninakuspa , barkupi ikuti iaikurkanchi . Paikuna , wasima kutii kallarirkakuna .
Nukanchika , chi Tiro puiblumanda Tolemaida suti puibluma chaiagrirkanchi . Chipika , iakupi purii puchukarkanchi . Chi puiblupika , Jesuswa tukuskakunata : “ ¿ Allillachu kapuangichi ? ” nispa , suglla puncha paikunawa karkanchi .
Kaiandika , Sesarea puibluma rirkanchi . Chipi chaiagrispaka , Felipe suti Diuspa Rimaita willadurpagma iaikugrirkanchi . Jerusalenpi Jesuswa tukuskakunapuramanda kanchis runakuna ñugpa agllaskami karka . Paipa wasipimi kidarirkanchi .
Pai , chusku manara kasaraska warmi wambrakunami iukarka . Chi warmikunaka , Santu Ispirituwa rimagkunami karkakuna .
Nukanchi ña achka punchakuna chipi kauraka , Agabo suti Santu Ispirituwa rimagmi Judea alpamanda chaiagrirka .
Chi runaka , nukanchi kaskapi iaikugrirka . Pablopa siñidurta aisaspa , pai kikinpa chaki makiwanta watarispa , nirka : — Kasami Santu Ispíritu ni : “ Kai siñidur iukagta , kasami judiukuna Jerusalenpi watangapa kankuna . Nispaka , mana judíu kagkunapa makipimi paita ialichigringapa kankuna ” .
Chasa uiaspaka , nukanchi i chipi kaugsagkunapas , Pablota maimi ninakurkanchi : — Mana Jerusalenma rikui .
Chiura , Pabloka ainirka : — ¿ Imapatak kamkuna wakaspa llakichiwanakungichi ? Nukaka suiakunimi , Jerusalenpi wataskalla kangapa : mana . Munakunimi , Iaia Jesusmanda wañuchiipas tukungapa .
Chasa uiaspa , mana paita sug rigcha iuiachingapa pudispaka , tukuikuna upalla sakirirkanchi , kasa nispa : — Nukanchipa Taitiku imasa munaskasina tukupuachu .
Chi punchakuna ialiskauramanda , imakuna ministiriska allichirispaka , Jerusalenma rirkanchi .
Sesareamanda Jesuswa sug tukuskakunapas , nukanchiwa sugllapi rirkakuna Chipre alpamanda Mnasón suti ña unai watakuna Jesuswa suma iuiagpagma . Paipa wasipimi kidarigrirkanchi .
Nukanchi ña Jerusalenma chaiagriuraka , Jesuswa tukuskakuna iapa kuntintarispami nukanchita chaskirkakuna .
Kaiandi Pabloka , nukanchiwa sugllapi tukuspa , Santiagopagma chaiagrirkanchi . Jesuswa tukuskakunapura tukui iacha taitakunapasmi chipi tandarigrirkakuna .
Pabloka : “ ¿ Allillachu kapuangichi ? ” nispa , suiumandatami willai kallarirka , Taita Diuspa tukui munai mana judíu kagkunapagpi imasa paiwa tukugsamuskamanda .
Chasa uiaspa , chipi kagkunaka Taita Diusta nirkakuna : — Kam , iapa suma atunmi kangi — . Nispaka , Pablota nirkakuna — Kam taita waugkika iachangimi , maituku waranga waranga judiukuna Iaia Jesuswa suma iuiarigsamugtakuna . Tukui paikuna , Moisés imasa rurangapa niraiaskata mana sakispallami ruranakú .
Paikunaka , kammanda kasa iachachikuskatasi uiarkakuna : judiukuna sug alpakunapi kaugsanakuskata iachachikungisi , Moisés ima rurangapa niraiaskata sakingapa ; chasallata , kamkunapa kari wambrakunata mana judiukunapa marka churachingapa ñi ñugpamandakuna iachachiskakunawa mana ruraspa kaugsangapa .
Paikuna chasa uiaskamandaka , nukanchika , ¿ imatak nisunchi ? Paikuna iachangapami kankuna kam kaipi chaiamugta .
Chimanda , kasa rurai . Nukanchipura chusku runakunami munanakú , imasa paikuna Taita Diusta : “ Kasami rurasa ” niskata rurangapa .
Paikunata pusaspa , imasa rurangapa willaraiaskasina Diuspa ñawipi paikunawa sugllapi maillarigriichi . Nispaka , ufrinda rupachingapa pagapungi . Chasallata , agcha kuchuchispa aspichiringapa pagapungi . Chasawaka , tukui judiukuna iachangakunami , kammanda uiaskakuna manima sutipa kagta . Chasapika kawachinkangimi , Moisés ima niraiaskata kampas rurag kagta .
— Kasapas . Mana judíu runakuna Iaia Jesuswa suma iuiarigkunataka ñami kasa nispa kacharkanchi : “ Ianga dius niraiaskakunata kamariku karaska aichata mana mikungichi . Iawarta mana upiangichi . Sipiska wañuchiskakunapa aichata mana mikungichi . Kari warmiwa mana pandaringichi ” .
Chasa sug kaiandi , Pablo , chi chusku runakunata pusaspa , imasa rurangapa willaraiaskasina Diuspa ñawipi maillarigrirkakuna . Chasa ruraspaka , Diuspa atun wasi ukuma iaikurka , willangapa : ima punchami paikuna maillaringapa puchukaringapa ka ; chi punchaka , tukui paikunamanda ufrindata rupachigringapa .
Ña chi kanchis puncha ialingapa kaura , Asia alpamanda samuska judiukunaka , Pablota Diuspa atun wasi ukupi rigsigsamurkakuna . Paita rigsigsamuspaka , tukui chipi kagkunata kaparispa , iapa sinchi uiarigsamurkakuna . Pablota sumaglla apispaka ,
kaparii kallarirkakuna : — Israelmanda runakuna , aidawagsamuichi . Kaimi ka chi runa , tukui alpapi nukanchi kikinkunamanda , Moisés tukui ima rurangapa niraiaskamanda i kai Diuspa atun wasimanda kuntra rimaspa purig . Sutipami niikichita : kasapasmi rurarka : mana judíu kagkunatapasmi kai Diuspa atun wasi ukuma iaikuchirka . Chasa mana allilla ruraskawaka , kai Taita Diuspalla kaska wasitami mapaiachigsamurka — .
Mas ñugpaka , Efeso puiblumanda Trófimo suti mana judíu Pablowa sugllapi kallipi purinakugtasi kawaska karkakuna . Chasa kawaspasi ianga iuianakurka , Pablo chi runata Diuspa atun wasi ukuma iaikuchidur kagta .
Tukui chi puiblupi kagkuna , iapa sinchi uiarinakurka . Chimandami tukuinigmanda kalpalla sugllapi chaiagrirkakuna . Pablota apispaka , Diuspa atun wasi ukumanda aliuspa , kanchama llugsichirkakuna . Llugsichigllapi , chi wasi pungukunata lim wichkarkakuna .
Pablota ña wañuchingapa iuiaiwa charinakuuraka , Romamanda suldadukunata mandagpagpi iacharigrirka , tukui Jerusalenpi kagkuna ajai uiarinakugta .
Chasa uiangallawa , chi mandagka , suldadukunata i kapitankunata tandachispa , chi achka runakunapagma kalpalla rirkakuna . Chi mandag suldadukunawa rinakugta kawaspaka , Pablota piagkuna sakirkakuna .
Chiura mandagka , Pablopagma chaiagrispa , paita apichispa , nirka , iskai kadinakunawa watachukuna . Nispaka , chipi kagkunata tapurka : — Kai runa , ¿ pitak ka ? ¿ Imatak rurakurka ?
Chiuralla sug sug rigcha , sug sug rigcha kaparinakurka . Chituku achka uiarinakugmanda , chi mandagka ñi imapas mana pudirka iachangapa . Chimanda , suldadukunata nirka : — Kai runata apaichi kamkuna kadiruma .
Chi wasi iskalirama chaiagriura , suldadukunaka iukarkakuna , Pablota markaspa sikachingakuna , judiukuna tangaspa katichinakugmanda .
Chi tukui katiraiagkuna , sinchi kaparispa ninakurka : — Wañuchiichi .
Suldadukuna kadiruma pungupi iaikuchingapa kaura , Pabloka paikunata mandagta nirka : — ¿ Pudirinchu rimangapa ? Chi mandagka tapurka : — ¿ Pudingichu griego rimai ?
¿ Manachu kam kangi kai mana unai punchakuna chi Ejiptomanda nukanchita killachii rurag runa ? ¿ Manachu sug chusku waranga wañuchig runakunata chusa sitaska alpama pusarkangi ?
Chiura , Pabloka ainirka : — Nuka , judíu runami kani . Silisia alpapi , chi Tarso iapa uiariska puiblumandami kani . Diusmandami mañaiki : sakiwai , kai tukui runakunata nuka rimangapa .
Chi mandag “ Aja ” niura , Pabloka , chi iskalira awa ladu saiarispa , makiwa upallaichi nigsina kawachirka . Tukuikuna upallagsamuura , paika , hebreo rimaiwa rimaspa , nii kallarirka :
— Taitakuna , uiawaichi . Nuka kikin kispiringapa kaskatami willaikichita .
Hebreo rimaiwa uiaspaka , chipi kagkuna masmi upallarkakuna . Chiura Pabloka , kasami nirkakunata :
— Nuka , Silisia alpapi , Tarso puiblupi tiagsamuska judíu runami kani . Kai Jerusalenpi , taita Gamaliel iachachikuskawami wiñagsamurkani . Paiwa , tukui imasa nukanchipa ñugpamanda taitakuna ima rurangapa niraiaskata iachaikuspami atarirkani . Chimanda , tukui kamkuna kuna puncha kaipi kagkunasinami , nukapas Taita Dius imasa niskata allilla ruraspa kani .
— Ñugpata nuka kikinpas , Jesusmanda Alli Willaita mana munaspa , kari i warmi Jesuswa iuiagkunata apispa , wataspa , karsilma churachispami wañuchichiiwanta karkani .
Iaia sasirduti i judíu taitakuna , tukui paikunapas nukamanda chasallatami willangapa pudinkuna . Paikunami , Damaskopi judíu kaugsanakuskamanda karta iskribispa , kachawarkakuna . Chi kartawami Damaskoma rikurkani , maikan Jesuswa tukuskakunata kadinawa wataspa , kai Jerusalenma apamungapa ; chasawaka , paikuna justisiai tukungapakuna .
— Nuka ñambi rikuskapi , ñalla Damaskoma chaiagringapa kauraka , chaugpunchasina kaura , diulpilla awanigmanda ajai sinchi punchaiachiiwami nukapa muiugta tukuwagsamurka .
Chiwanka , alpamami urmarkani . Chiura , sug rimaika uiariwagsamurka , kasa nispa : “ Saulo , Saulo , ¿ imapatak puchukawangapa iuiaillawa purikungi ? ” .
— Nukaka tapurkani : “ Kam Taitiku , ¿ pitak kangi ? ” . — Chasa tapuura , ainiwagsamurka : “ Nukami kani Nazaretmanda Jesús . Nuka kikintami puchukawangapa iuiaillawa purikungi ” .
— Nukawa sugllapi rinakugka , chasa punchaiachikuskata kawaspapas , chi rimawakugtaka manima uiarkakuna .
Chiura , nuka tapurkani : “ Taitiku , nukaka , ¿ imatak iukani ruranga ? ” . — Chiura , Iaia Jesuska ainiwarka : “ Atarispa , Damaskoma rii . Chipimi kamta ningakuna , ima rurangapa kagta ” .
— Chi sinchi punchaiachiiwa ñawi tutaiachiimi tukurkani . Chimanda chi nukawa purigkunaka , makimanda charispa , Damaskoma chaiachiwagrirkakuna .
— Chi puiblupi kaugsakurka Ananías suti Moisés tukui ima niraiaskasina allilla rurag runa . Judiukuna tukui chipi kaugsagkunapas , paimanda iapa suma rimadur karkakuna .
Chi runaka , nuka kaskama chaiagrispa , niwarka : “ Waugki Saulo , ñawiwa kawai ” . — Chasa niwagllapi , nuka , paita kawangapa pudirkani .
— Chiura , chi runaka niwarka : “ Nukanchipa ñugpamanda taitakunapa Taita Diusmi kamta agllarka , pai imasa munakuskata kam iachangapa ; chiwanka , tukuikunamandapas mas alli runata kam kawangapa ; chasallata , pai Jesús rimaskata uiangapa .
Kam kikinka , tukui runakunata ima paimanda kawaska i uiaskata willagmi kankangi .
Kunauraka , ¿ imatak suiakungi ? Atarispa , baugtisarii ; chasaka , Iaia Jesusmanda iuiarispa , kam pandariskakunata pasinsiai tukungapa ” . Chasami Ananías niwarka .
— Nuka Jerusalenma kutiskauramandaka , Diuspa atun wasipi mañakuspa , muskui ukupisina
Iaia Jesustami kawagsamurkani . Paika , nukata kasami niwarka : “ Utkalla kai Jerusalenmanda llugsispa rii . Kai puiblupi kaugsagkuna , kam nukamanda ima willakuskata manima uiangapa kankunachu ” .
— Nukaka ainirkanimi : “ Taitiku , paikuna allillami iachankuna , nuka tandaridiru wasikunapi iaikuspa , kamwa suma iuiarigkunata karsilpi churachispa i asutichispa purikugta .
Kammanda willag Estebanta wañuchinakuura , nuka kikinpasmi , chipi kaspa , wañuchikugsina ruraspa karkani . Nuka kikinmi chi wañuchinakugpa kataridirukunata kawapug karkani ” .
— Nuka chasa nigpipas , Iaia Jesuska niwarka : “ Rikui kaimanda . Karumi kachangapa kaiki , mana judiukunapagma ” .
Pablo chasa rimakunkama , chipi kagkunaka upalla uianakurka . Mana judiukunamanda rimagta uiaspaka , tukuikuna , sinchi kaparispa , nii kallarirkakuna : — Chi mana allilla iuiagta wañuchii . Chiins mana kaugsakuchu — .
Chasa kaparispa , rabiawa kikinkunapa kataridirukunata awama bulachispa , alpa wairapi sitanakurka .
Chasa kawaspaka , chi mandagka suldadukunata nirka : — Kamkuna kadiruma chi runata iaikuchispa , mana llakispalla asutiichi , pai kikin willarinkama : imamandami paita chasa kaparinakú .
Ña asutingapa wataska charinakuura , Pabloka chipi saiakuska kapitanta tapurka : — Kamkunapa willaraiaskapi , ¿ allillachu ka , Romamanda runata asutingapa , manara imapas tapuchispalla ?
Chasa uiaspa chi kapitanka , mandagpagma iaikuspa , willagrirka : — Chi runa , Romamandasi ka . Manachar chaiaku , paita asutingapa .
Chasa willaura , chi mandagka , Pablopagma iaikuspa , paita tapurka : — Niwai : ¿ sutipachu kam Romamanda kangi ? Chiura , Pablo ainirka : — Sutipami chasa kani .
Chiura , chi mandagka nirka : — Nukaka , achka kulkimi iukarkani paganga , chi Romamanda runa tukungapa . Pabloka ainirka : — Nukaka , nukapa taitakunamandami Romamanda kani .
Chasa kagmanda , paita asutingapa kagkuna mana asutispalla anchurirkakuna . Chi mandagpas , Romamanda runata kadinawa watachiska kagta iachaspaka , iapami mancharirka .
Kaiandi , chi mandagka munakurka suma iachangapa : imamandami judiukuna , Pablomanda mana allilla rimanakú . Chimanda , Pablota kacharispaka , iaia sasirdutikuna i tukui judíu taitakunataka nirka , sugllapi tandarichukuna . Nispaka , Pablota pusaspa , chi tukui tandariskakunapi chaiachigrirka .
Chi tukui taitakunata allilla kawaspa , Pabloka nirka : — Taitakuna , nuka , Diuspa ñawipi kuna punchakama suma allilla iuiaiwami kaugsakuni .
Chasa niura , Ananías suti iaia sasirdutika Pablopa ladullapi saianakuskata nirka : — Chi runata simipi piaichi .
Pabloka ainirka : — Kamtami Taita Dius piangapa ka . Kam , mana suma llunchiska wasita iuraiachiskasinami kangi . Kam tiakungimi , Moisés imasa niraiaskapi iachaspa , justisiai rurawangapa . Nigpika , ¿ imapatak imasa justisiai rurai niraiaskasina mana allilla ruraspa piachiwakungi ?
Pablopa ladullapi saianakugka , paita nirkakuna : — ¿ Chasachu Taita Dius agllaska iaia sasirdutita , kam kamikungi ?
Chiura , Pablo ainirka : — Taitakuna , nuka mana iacharkanichu , pai iaia sasirduti kagta . Ñugpamanda librupi willaraiaskapi , kasami niraiá : “ Kamba alpapi mandagta mana kamingi ” .
Chipi tandarigpura , sugkuna saduseo ; ikuti sugkunaka , fariseo karkakuna . Chasa iachaspa , Pabloka kaparirka : — Taitakuna , nukapas fariseomi kani . Fariseokunapa wambrami kani . Iachanimi , wañuskakuna ikuti kaugsaringapa kagtakuna ; chimandami nuka suma iuiaiwa kaugsani . Chimandachar justisiai tukungapa pusamuwarkangichi .
Chasa nigmanda , fariseokunawa i saduseokunawa parijuma rabiachinakugsina ainichirinakurka . Chasamanda chipi kagkuna , iskaima tukurkakuna .
Saduseokuna iachachidurkunami kankuna : wañuskakuna mana massi kaugsaringapa kankuna . Chasallata , anjilkuna i mana kawarig kaugsagkuna mana tiagtami iachachinkuna . Ikuti fariseokunaka ninkunami : saduseokuna mana tianchu niskata tianmi .
Chasaka , iapa uiarii chaiagsamurka . Chiura fariseopuramanda sug iachachig taitakunaka , atarispa , rabiawa kaparirkakuna : — Kai runata ñi ima pandariska mana tarirkanchichu . Nukanchi , ¿ imatak iachasunchi ? Maikan ispíritu u anjilpaschar paita chasa rimagsamurka .
Chasa tukui tandarigpurami mas sinchi kaparispa ainichirinakurka . Chasa kawaspa , suldadukunata mandagka , mancharispa , iuiakurka : “ Pablota , ¡ ujalallapas piti piti rurachukuna ! ” . Chasa iapa uiarinakugmanda , suldadukunata nirka : — Chi runakunapa chaugpimanda Pablota llugsichiichi . Nispaka , kamkuna kadiruma ikuti pusaichi .
Chi tuta Iaia Jesuska , Pablota muskuipi kawarigsamurka , kasa nispa : — Mana manchakui . Imasami kai Jerusalenpi nukamanda willarkangi : chasallatami kamta chaiangapa ka , Romapipas nukamanda willagringapa .
Kaiandi pakariura , sug judiukuna , Diuspa ñawipi juraspa , suglla iuiaiwa rimarinakurka , kasa nispa : — Pablota manara wañuchinkamaka , ñi ima upiai ñi mikui mana mikungapa kanchichu — .
Chusku chunga iali runakunami chasa iuiaiwa rimanakurka .
Chi runakunaka , iaia sasirdutikuna i judíu taitakunapagma chaiagrispa , nirkakuna — Nukanchi , Diuspa ñawipimi jurarkanchi , Pablota manara wañuchinkama , ñi ima mikuipas mana amullingapa .
Chimandaka , kasa rurasunchi : kamkuna , tukui taitakunawa sugllapi tandarispa , chi suldadukunata mandagta mañagringichi , Pablota kaia pusamuchukuna kamkunapagma ; chasaka , paita mas allilla tapuchingapa . Nukanchika , allichirispami kasunchi . Pablo manara kamkunapagma chaiamugpi , ñambillapimi wañuchingapa kanchi .
Pablopa panipa wambraka , paikuna chasa rimarinakuskata allilla iachaspaka , suldadukuna kadiruma rirka , Pablota tukui willagringapa .
Chasa uiaspa Pabloka , sug kapitanta kaiaspa , nirka : — Kai musuta kamba mandagpagma pusapuai . Pai , ima willagsamungapami suiaku .
Chiura chi kapitan , mandagpagma chi musuta pusaspa , nigrirka : — Chi karsilpi kaska Pablo , kaiawaspa , mañawarkami , kai musuta kambagma pusamungapa . Kamta imachar willangapa ka .
Chiura chi mandagka , musuta makimanda apispa , sugsinama sapalla pusaspa , tapuchirka : — ¿ Imatak willawangapa kangi ?
Chiura , chi musu ainirka : — Judiukuna , suglla iuiaiwasi rimanakurka , kamta kasa mañagsamungapa : kaia , Pablota judíu taitakunapagma pusangapa ; chaiachigrispaka , paita mas allilla tapuchingapa .
Paikuna chasa nigsamugpipas , mana paikunata uiakungi . Chusku chunga iali runakunasi pakalla chapangapa kankuna , ñambipi paita wañuchingapa . Paikuna , Diuspa ñawipisi jurarkakuna , Pablota manara wañuchinkama , ñi ima upiai ñi mikui mana mikungapa . Kunaura , allichiriskasi suianakú , kam imasa ainiskata iachangapa .
Chasa willaura , chi mandagka musuta kacharka , kasa nispa : — Kam kaipi ima willawaskata ñi pitapas mana willakungi .
Chasa nispaka , iskai kapitankunata kaiaspa , nirka : — Chakiwa ringapa iskai patsa suldadukunata kaiangichi . Kaballupi ringapa kanchis chungakunata i iskai patsa lansa iukagkunatapas allichingichi , kunantuta las nuibi Sesarea puibluma ringapa .
Chasallata , sug kaballukuna Pablomandapas allichichukuna ; chasaka , atun mandag Felixpagma allilla kawari chaiagringapa .
Chasa nispaka , sug karta iskribirka , kasa nispa :
“ Nuka , Klaudio Lisias , kam atun mandag Felixtami niiki : ‘ ¿ Allillachu kapuangi ? ’ .
“ Kai runata , judiukuna apispa , ña wañuchingapa charinakuskatami nukaka , pai Romamanda kagta iachaspa , nukapa suldadukunawa michaspa kispichigrirkani .
Nispaka , imamanda paita wañuchingapa rimanakuskata iachangapa , judiupuramanda taitakunapagmami paita pusarkani .
Chipika , nuka mana tarirkanichu , ñi ima justisiai willaraiaskapi pandarig kagsina wañuchii tukungapa u karsilpi churai tukungapa chaiagta . Paikunapa ñugpamandakuna willaraiaska sakiskapi mana chasallata rurakuskamandallasi wañuchingapa munanakurka .
Paita wañuchingapa suianakugta iachagsamuskallawami paita kambagma kacharkaiki . Paimanda mana alli kagta willanakuskatapasmi kaiarkani , paikuna ima ningapa kaskata kam kikinpa ñawipi willagrichukuna . “ Kaiakamami niiki ” .
Chi suldadukunaka , imasa niskasina tutawanta Pablota pusarkakuna Antípatris suti puibluma .
Kaiandika chakiwa rinakug suldadukunaka , paikuna kadiruma kutirkakuna , kaballupi rinakugllawa Pablota sakispa .
Chikunaka , Sesarea puibluma chaiagrispa , atun mandag Felixta karta kachaskata kuagrirkakuna . Pablotapas chipi sakirkakuna .
Chi kartata kawaspaka , chi mandagka Pablota tapurka : — Kam , ¿ maikan alpamandatak kangi ? Chiura , Pablo ainirka : — Silisiamandami kani .
Chasa uiaspaka , nirka : — Kammanda mana alli kagta willagkuna chaiagsamuurami kamta uiasaki — . Chasa nispaka , kacharka , Herodespa atun wasipi charinakungapa .
Pichka punchapika , iaia sasirduti Ananías , sug judíu taitakunapas i Tértulo suti paikunamanda rimag chipi chaiagrirkakuna . Nispaka , mandag Felixta Pablomanda willai kallarirkakuna .
Pablota Felixpa ñawima chaiachigriura , Tertuloka , paimanda willaspa , kasami ailastimai kallarirka : — Iapa atun mandag Félix , kam sumaglla kawaskamandami nukanchi suma allilla kaugsanakunchi . Kam allilla iuiariskamandami kai alpapi kaugsagkunamanda kam imasa kawaskasinawa suma tukurka .
Nukanchi chasa maipipas suma chaskispa , tukuimanda kamta iapami “ Pai Siñur ” ninchi .
— Kunaura , nuka mana iapa unaiachingapa , kaillami mañaiki : kamba suma pasinsia iukaspa , sug mana unailla uiawai .
Kaipi saiaku chi runaka ; ialig ungui churagsinami ruraku . Tukui judiukuna kaugsanakuskapimi sug rigcha sug rigcha iuiachispa puriku , iapa killachinakugta . Pai , chi Nazaret puiblumanda runawa iuiarigkunapa iaia tukuskami puriku .
Jerusalenpi Diuspa atun wasitapas ianga wasitasinami mapaiachingapa munakurka . Chasamandami paita apirkanchi , [ nukanchita imasa niraiaskasina justisiai rurangapa .
Chiura Lisias suti mandagka , chaiagrispa , nukanchipa makimanda rabiawami paita kichugrirka . Chasa kichuspaka , nukanchita nirkami , kamba ñawipi paimanda mana alli kagta willagsamungapa . ]
Kam kikin , paita tapuchispami iachapuankangi , tukui nukanchi paimanda willanakuskaka sutipa kagta .
Judiukuna chipi kagkunapas nirkakuna : — Tértulo ima willakuska , chasami ka .
Chi atun mandagka Pablota makiwa rimangapa kawachiuraka , Pabloka rimai kallarirka , kasa nispa : — Nuka iachanimi , achka watakuna kam sutipa kai alpapi sumaglla kawaspa , justisiai rurag kagta . Chimandami nukaka , mana manchaspalla , kam kikinpa ñawipi kispiringapa iuiani .
Kam pudipuankangimi , pitapas tapuchispa , kasa iachapuangapa : nukaka , chunga iskai punchallami Jerusalenma chaiagriska karkani . Chimaka riskami karkani , Taita Diusta kungurigringapa .
Ñi maikanwa piñachinakuskata ñi runakunata sug rigcha sug rigcha iuiachikuskata mana tariwarkakunachu . Ñi Diuspa atun wasi ukupi , ñi judiukuna tandaridiru wasikunapi ñi puiblu ñambikunapi mana maipipas chasa rurakuskata tariwarkakunachu .
Kunaura nukamanda ima juchachiwaskakuna sutipa kagsina mana kawachingapa pudingapa kankunachu .
— Nigpika , nuka kasami willariiki . Chi Jesuswa iuiagkuna mana allilla kagsina paikuna nigpikunapas , nukaka , chi Jesuswa suma iuiaspa , nukanchipa ñugpamanda taitakunapa Taita Diusmanda allilla ruragmi kani . Chasa , tukui ima Moisés willaraiaskamanda i Santu Ispirituwa rimagkuna ima willaraiaskakunamandapas suma iuiaspa ruragmi kani .
Imasami kai kikin runakuna , Taita Diuswa iuiankuna : nukapas chasallatami iuiani , allilla i mana allilla rurag wañuskakunatapas kaugsarii tiangapa kagta .
Chimandami nuka munani , Diuspa ñawipi i runakunapa ñawipipas imaurapas sumaglla allilla iuiaiwa kaugsangapa .
— Unai watakunapimi ikuti nukapa alpama kulki tandachiskakunawa chaiagrirkani , mana iukagkunata karangapa ; chasallata , Taita Diusta kamariku sakipungapa .
Nuka chasa rurakuuraka , Asiamanda sug judiukuna Diuspa atun wasipimi kawawarkakuna . Chipika , nuka Diuspa ñawipi maillariskasinami tukuska karkani . Iapa achkakunawa mana karkanichu . Ñi piwapas mana uiarikurkanichu .
Chi Asiamandakunami iukankuna , kamba ñawipi nukamanda willagsamungakuna , nuka mana allilla imapi ruraska kagpi .
Chasallata , imasami judíu taitakuna tandariska kaskakunapi nuka kaura , mana allilla ima ruraska kagta kawawarkakuna : kaipi kagkuna , chasallata kamta willachukuna .
Kasallami , paikunapa chaugpipi saiarispa , kaparirkani : “ Wañuskakuna ikutimi kaugsaringapa kankuna ; chimandami nuka suma iuiani . Chimandachar kunaura justisiai tukungapa pusamuwarkangichi ” .
Atun mandag Felixka , Jesuswa tukuskakuna imasa kaskakunamanda allilla iachaspa , chipi kagkunata nirka : — Lisias suti suldadukunata mandag chaiamuurami kamkuna ima ninakuskaka allilla tapuchispa iacharigsamunga — . Chasa nispaka , chi rimanakuskamanda suurakama sakirka .
Chiwa , sug kati mandagta kacharka , Pablota mana wataspalla wichkangapa , kasa nispa : — Maikan paipura ima ministiska sakipungapa samugpikunaka , ianga kawangi .
Sug punchakuna ialiura , Félix warmindi Drusila sutiwa ikuti Pablopagma chaiagrirkakuna . Chi warmika , judiami karka . Chaiagrispaka , Pablota pusangapa kacharka . Chaiachigriura , Pabloka Jesucristomanda willai kallarirka pai imasa iuiakuskasina .
Nii kallarirka imasa allilla ruraspa kaugsangapa chaiagta , kikin mana allilla iuiaskakunata sakingapa ; nispaka , imasa Taita Dius justisiai rurangapa kagta . Felixka , chasa uiaspaka , iapa mancharirka . Nispaka , Pablota nirka : — Kunaura , upalla ripuai . Nuka luar iukaurami ikuti kaiasaki .
Chiuramandaka , Félix iuiakurka : “ Pablo kulki karawantra , nuka kacharingapa ” . Chasa iuiakuspami paita ikuti ikuti kaiakurka , paiwa rimanakungapa .
Iskai wata ialiura , Félix , atun mandag kaskamanda llugsirka . Paipa kuintaka , Porsio Festo suti runami atun mandag tukurka . Felixka , judiukunata kuntintachingapa iuiarispami Pablota karsilpi sakirka .
Festoka , atun mandag tukuspaka , kimsa punchapi Sesarea puiblumanda rirka Jerusalenma .
Chipi chaiagriuraka , iaia sasirdutikuna i sug judíu taitakunapas , Pablomanda mana allilla ruraska kagta willai kallarirkakuna .
Kasami mañarkakuna : — Pablota Jerusalenma chaiachimungapa kachapuai — . Chasa mañaspaka , iuianakurka , Pablota Jerusalenma ñambi pusanakuskapi , paita wañuchingapa .
Chiura , Festoka ainirka : — Pablo , Sesarea puiblupimi wichkaraiá . Nuka kikinmi chima utkalla ringapa kani .
Chimanda kam kikinpura taitakuna , nukawami chima risunchi . Pai ima mana allilla ruraska kagpika , chipimi nukata willawankangichi .
Mai pusag u chunga punchalla unaiaspa , Festo , Jerusalenmanda Sesarea puibluma kutirka . Chaiagriska sug kaiandilla , pai , mandag tiaridirupi tiarispa , Pablota pusangapa kacharka .
Ña Pablo chipi chaiagriura , Jerusalenmanda chaiagriska judiukunaka paita muiugta saiarigrirkakuna . Achka mana allilla ruraska kagta paimanda willai kallarirkakuna . Chasa willanakuspapas , mana pudirkakuna , sutipa kaskata ñi imapipas taringapa .
Pabloka , kikin kispiringapa , kasami ainikurka : — Nuka , judiukunapa ima rurangapa niraiaskamanda , Diuspa atun wasimanda , ñi Romapi iaia mandagmanda ñi imapipas mana allilla mana ruraska kanichu .
Festoka , judiukunata kuntintachingapa iuiarispa , Pablota tapurka : — ¿ Jerusalenma ringapachu munangi ; chipika , nuka kamta tukui tapuchingapa ?
Chiura , Pabloka ainirka : — Kaipimi kani Romamanda iaia mandagpa mandadiru ukupi . Kaillapimi tapuchiwai iukangi . Kam kikinpas allillami iachangi , nuka , judiukunata ñi imapipas mana jiru ruraska kagta .
Sutipa nuka wañuchingasina pandarii iukagpika , iukanimi wañuchii tukunga . Ikuti paikuna ñi ima nukamanda willaska mana sutipa kagpika , kam mana pudingichu , nukata paikunapa makima ialichiwanga . Chimanda mañaikimi : Romapi iaia mandagpagma kachawai .
Pablo chasa niura , Festoka , paita allilla iuiachigkunawa rimanakuspa , nirka : — Iaia mandagpagma ringapa mañarkangi . Paipagmami ringapa kangi .
Sug punchakuna ialiskauramandaka , sug alpata atun mandag , Agripa suti , Berenise suti paipa warmiwa Sesarea puibluma chaiagrirkakuna , Festota : “ Puangi ” ningapa .
Paikuna ña achka punchakuna chipi chisianakuura , Festoka chi atun mandagta Pablomanda willarka , kasa nispa : — Kaipimi ka sug runa , Félix karsilpi sakiska .
Nuka Jerusalenpi kagriuraka , iaia sasirdutikuna i sug judíu taitakunapas , chi runamanda willawaspa , mañawanakurka , justisiaspa wañuchingapa .
Nukaka , paikunata ainirkani : “ Romamanda mandakuska alpakunapi kasa rurangapami niraiá : maikan runamandapas mana alli ruraska kagta willaura , chi runa manara willagkunapa ñawipi kispichiringapa willarigpika , manara paita wañuchingapa pudirinchu ” .
— Chimanda , paikuna nukapagma chaiagsamuuraka , nuka , mana unaiachispalla , kaiandi mandag tiaridirupi tiarispa , kacharkani , chi runata pusagringapa .
Chaiachimuura , paimanda willawaskakunaka , nuka ima iuiakuskasina mana rimarkakunachu .
Kasallami willawanakurka : pai kikinkuna ima iuianakuskamanda i sug wañuska Jesús sutimanda . Pabloka nikurkami , chi Jesuska ikuti kaugsariska kagta .
Nuka chasa willanakuskata uiaspaka , mana iachariwarka ima ruranga . Chimanda , Pablota tapurkani : “ ¿ Jerusalenma ringapachu munangi ; chipika , nuka kamta tukui tapuchingapa ? ” .
Chiura , Pabloka mañawarkami : “ Nukata Romapi iaia mandagpagma kachawai , pai tapuchiwachu ” . Chimandami paita kacharkani , karsilpi churangapa , imaura iaia mandagpagma kachangapa chaiankama .
Chasa uiaspa , Agripaka Festota nirka : — Nukikinpasmi munantrani , chi runata uiangapa . Chiura , Festo ainirka : — Kaiami paita uiasunchi .
Kaiandi , Agripa Berenisewanta , suldadukunata mandagkuna i chi puiblupi mas atun taitakunapas , Festo mandadiru atun ukuma iapa sumaglla churariska iaikugrirkakuna . Chiura , Festoka kacharka , Pablota pusagringapa .
Nispaka , Pablo ña iaikugriura , nirka : — Atun mandag Agripa i tukui nukanchiwa kaipi kagkunapas , kai runata kawaichi . Paimanda , Jerusalenpi i kai Sesareapipas , tukui judiukunami kaparispa mañawanakurka , paita wañuchingapa .
Ikuti nukaka mana kawagsamunichu , ñi imapipas jiru ruraskamanda , paita wañuchingapa chaiakugta . Paika , nukata mañawarkami : “ Romapi iaia mandagpagma kachawai , pai tapuchiwachu ” . Nigpi , chimandami iuiariwarka , chi mandagpagma paita kachangapa .
Nuka , paimanda mana imapas allilla iachanichu , iaia mandagpagma willai kachangapa . Chimandami kam atun mandag Agripapa ñawima i tukui kaipi kagkunawa paita pusamungapa kachani ; chasaka , kam paita tapuchipuaura , nuka paimanda imasa uiaskata willai kachangapa .
Nukata mana allilla chaiawakunchu , maikan karsilpi kaskata kachangapa , pai ima ruraskata mana willaspalla .
Chasa niura , Agripaka Pablota nirka : — Kunaurami pudingi , kam kikinmanda allilla imasa chaiaskasina rimaringapa . Chiura Pabloka , maki atarichispa , nii kallarirka :
— Atun mandag Agripa , kam allillami iachangi , tukui nukanchi judiukunapura imasa kustumbri iukaskakunamanda i nukanchi kikinpura imamanda rimanakuskamandapas . Chimandami nukata iapa alli iuiachiwá , kamba ñawipi judiukuna tukui ima nukata juchachispa niwanakuskamanda rimaringapa . Nukami mañaiki : mana rabiarispalla uiawai .

— Tukui judiukuna allillami iachankuna , nuka imasa uchullamandata nukapa alpapi i Jerusalenpi kaugsagta .
Nuka , musu kauramandatami fariseo kani . Judiupuramandapas fariseokunaka , Taita Dius ima rurangapa niskata mas allilla ruragkunami kanchi . Chitapasmi judiukuna nukamanda allilla iachankuna . Paikuna , munaspaka , pudinkunami , nukamanda chasallata willangakuna .
— Kunauraka , Taita Dius nukanchipa ñugpamanda taitakunata pai agllaska Cristota kachamungapa niskata nuka suma iuiagmandami justisiai rurawangapa munanakú .
Nukanchipa chunga iskai ñugpamanda atun taitakunapa wambrakunapa wambrakunawa puncha i tuta Taita Diusta kungurispa iuiarispami suianakunchi , Taita Dius imasa niskata pai kikin ruragsamungapa . Nuka chasa iuiarispa suiakugmandami judiukunaka mana allilla kagta nispa juchachiwanakú .
Kamkunaka , ¿ imapatak iuianakungichi , Taita Dius , wañuskakunata kaugsachingapa mana pudigta ?
— Ñugpata nukapas , mana iachaspa , iuiarkani : “ Chaiawakumi , chi Nazaret puiblumanda Jesuswa tukuskakunata mana llakispalla jiru paikunata rurangapa ” .
Chasami Jerusalenpi rurarkani . Taita Diusmandalla sumaglla kaugsagkunata , achkakunatami karsilpi churachirkani . Iaia sasirdutikunata chasa rurangapa mañaspami chasa rurakurkani . Chi Jesuswa tukuskakunata wañuchinakuura , nukapas chasallata iuiaiwami paikunawa karkani .
Judiukuna tukui tandaridiru wasi ukuma iaikuspa , achka biajimi Jesuswa suma iuiagkunata asutichirkani ; chasaka , Jesusta kungaringapakuna . Iapa rabiawami paikunata kalpachidur karkani . Sug alpakunapi kaugsanakuskapagmapasmi chaiagridur karkani , Jesuswa tukuskakunata apingapa .
— Nuka chasallata rurangapa iuiaiwami Damasko puibluma rikurkani . Iaia sasirdutikuna iskribiska karta kuawaskawami chasallata apingapa rikurkani .
Ñambi rikuskapika , chaugpuncha diulpillami awanigmanda indimandapas mas sinchi sindi punchaiachiwagsamurka . Chi punchaiachii , nukata i nukawa rinakuskatami muiuchigsamurka .
Tukuikunami alpama urmarkanchi . Chiuraka , hebreo rimaiwa uiariwagsamurka , kasa nispa : “ Saulo , Saulo , ¿ imapatak puchukawangapa iuiaillawa purikungi ? Imasami wagrata tawinawa takaura , tawinata aitaspa , nanachirí : chasallatami kam kikin rurarikungi ” .
— Chiura , nuka tapurkani : “ Kam Taitiku , ¿ pitak kangi ? ” . — Chasa tapuura , Iaia Jesuska ainiwarka : “ Nukami kani Jesús . Nuka kikintami puchukawangapa iuiaillawa purikungi .
Chasa kagpipas , atarispa saiarii . Kasamandami kamta agllaspa kawariiki : nuka ima niskata uiawaspa rurangapa ; chasallata , nuka kikinmanda kam ima kawaska i kunauramanda kam ima kawangapa kaskata kawaspa willaspa puringapa .
Nuka kikinmi judiukunamanda i mana judíu kagkunamandapas kispichisaki . Paikunapagma kachasakimi ,
paikunapas , amsapisina kaugsanakugmanda Taita Diuspa suma iuiaita apispa , punchaiachigsinawa sumaglla kaugsangapakuna ; chiwanka , iaia kukuwa mana alli kaugsaita sakispa , Taita Diuswa tukugsamungapakuna . Chasa nukawa suma iuiarispaka , pandariikunata pasinsiaimi tukungapa kankuna ; chasapika , tukui nukamandalla sumaglla kaugsagkunawa Taita Dius niskata chaskingapa ” .
— Atun mandag Agripa , Iaia Jesús chasa suma luarmanda kawariwauramandataka , pai tukui imasa niwaskasinami nuka suma uiaspa rurani .
Damasko puiblupimi kallarirkani ; nispaka , Jerusalenpi i Judea alpa suiu ; nispaka , mana judíu kagkunapagpipasmi willaspa purirkani , paikuna pandariskakunata sakispa , Taita Diuswa tigrangapa ; chiwanka , mana allilla ruraikunata sakispa , alli ruraikunawa kaugsangapa .
— Chasa kagmandami judiukunaka , Diuspa atun wasi ukupi apiwaspa , munanakurka wañuchiwangapa .
Chasa kagpipas , Taita Dius kispichiwagmandami kunankama atunkunata i uchullakunata willai apakuni . Moisés i Santu Ispirituwa rimagkuna ñugpamanda willarkakuna ima tukugsamungapa kagta ; chillatatami nukapas willakuni .
Ñugpamandatami paikuna willaska karkakuna , Taita Dius agllaska Cristoka , iapa llakii nanai iukaspa , wañuchii tukungapa kagta . “ Paika , tukui wañuskakunamanda ñugpami kaugsaringapa ka . Chiuramandaka , paimanda willaimi tiangapa ka ; judíu i mana judíu kagkunapa iuiaikunata suma punchaiachiimi tiangapa ka ” .
Pablo kispiringapa iuiaiwa chasa rimakuuraka , Festoka paita kaparirka , nispa : — Kam , upami tukurkangi . Iapa iachaikukuspami kamba uma tuntiarirkangi .
Pabloka ainirka : — Atun mandag Festo , nuka mana upaiaska kanichu . Allilla iuiaipimi nuka , sutipa kaskata rimanakuikichita .
Pai atun mandag Agripapas , tukuimi chikunata allilla iachá . Nuka mana iuianichu , chasa pasariskata , pai mana iachagta . Pakallapi chasa mana pasarirkachu . Chasa kagmandami nuka , paipa ñawipi mana manchaspalla rimani .
Atun mandag Agripa , Santu Ispirituwa ñugpamanda rimagkuna imasa willaskakunata , ¿ manachu suma iuiangi ? Iachanimi , kampas chita suma iuiagta .
Chiura Agripaka , Pablota ainirka : — Maillamandami nukatapas Jesucristowa tukuskakunawa kangapa iuiachiwangi .
Chasa ainiura , Pabloka nirka : — ¡ Chasa Taita Dius munapuantra ! Maillamanda u achkamanda imapas , kamllapas mana ; ¡ amalai kuna puncha kaipi tukui kagkunapas , nukasina iuiantrangichi ! Nuka kai kadinakunawa wataskasinaka , mana .
Pablo chasa niuraka , atun mandag Agripa , atun mandag Festo , Berenise i tukui chipi tianakugkunapas saiarirkakuna .
Rinakuskapika , kikinpura rimarinakurka , kasa nispa : — Chi runata ñi imapipas mana chaiakurkachu , wañuchii tukungapa ñi karsilpi kangapa .
Chasa rimarinakuskapi , Agripaka Festota nirka : — Iaia mandagpagma kachai tukungapa mana mañanmi , alli karkami , paita kacharingapa .
Nukanchita Italia suti alpama ringapa ña chaiaura , Pablota i sugkuna karsilpi kaskakunatapas Augusta suti batallunpa kapitan Julio sutitami mingarkakuna .
Chasaka , nukanchita chaiarkami , Adramitio sutimanda barkupi iaikungapa . Chi barku , Asia alpapi iaku pata pata sugpi sugpi iaikuspa ringapa karka . Masedonia alpa i Tesalónika puiblumanda Aristarko suti runapasmi nukanchiwa sugllapi rirkanchi .
Sug kaiandika , Sidón patamami chaiagrirkanchi . Chipika kapitan Julioka , suma llakirispa , Pablota sakirka , paipa rigsidukunapagma ringapa , ima ministiskakuna paita karachukuna .
Chimanda nukanchi , llugsispa , iakupi rinakuuraka , sinchi waira sugsinama tanganakugmanda , muiuspa , Chipre alpa mana waira tiaska ladutami ialirkanchi .
Silisia i Panfilia alpakuna pata pata lamar iakupi ialispaka , Lisia suti alpapi Mira sutimami chaiagrirkanchi .
Chipi kapitanka , Alejandriamanda Italiama rikuska barkutami tarirka . Chimami nukanchita ialichirka .
Achka punchakuna waira arkagmanda , iapa allimanda rispa , Gnido suti sug ladu chimba chaiagrirkanchi . Iapa sinchi wairakugmanda , mana chima pudirkanchi iaikugringapa . Chiwanka , Salmón suti puibluta karumandalla kawaspa ialispa , Kreta alpa mana waira tiaska ladutami rirkanchi .
Waira arkagmanda , iapa allimanda rispa , Alli Saiaridiru suti patamami chaiagrirkanchi . Chi patamanda Lasea suti puibluma mana iapa karu kanchu .
Iapa waira arkai tukuspa , iapa unaiaspami rinakurkanchi . Atun tamiami ña chaiamungapa karka . Chimandami ña mana alli karka , iakupi ringapa . Chimanda Pabloka , chipi kagkunata iuiachikurka , kasa nispa :
— Taitakuna , mana alli pasangasinami kawariwaku . Kai barkupi ima apanakuska , kikin barku i nukanchi kikinkunapas pudinchimi puchukaringakuna .
Suldadukunata mandagka , Pablo chasa nikuskata mana munarka uiangapa . Barkupi pusag i chi barku duiñullatami chi mandag munarka uiangapa .
Chi patapi tamia punchakuna ialichingapaka , manima kawarirkakunata , allilla kangapa kagsina . Chimandami ñalla tukuikuna ninakurka : — Kaimanda llugsisunchi . Pudirintrapash , Fenise suti patapi chaiagrispa , tamia punchakuna chipi ialichingapa — . Chi puiblupi , Kreta alpapi kaspa , tamia punchakuna mana iapa chima sinchi waira piagridiru karka .
Masama ringapa munanakuskasinama waira samugmanda , paikunaka iuiarirkakuna : “ Allimi ka , chima ringapa ” . Nispaka , barkuta saiachidiruta aisaspa , Kreta alpa pata pata rii kallarirkanchi .
Mailla rinakugllapika , iapa sinchi waira , diulpilla chi alpanigmanda atarirka .
Chiwanka , barkuta sugsinama tangai kallarirka . Waira imasa apakuskata mana sinchiachingapa pudirirkachu . Chiwanka , apai tukurkanchi masama tangakuskama .
Kauda suti uchulla isla waira piakuska wasa ladu ialinakuspaka , kispichidiru uchulla kanuata nukanchipa barku aliukuskata iapa mana alli pasaspami pudirkanchi , apispa barkuma iaikuchingapa .
Chita iaikuchispaka , barku muiugta waskakunawa watarkakuna , mana pakiringapa . Nispaka , Sirte suti iakupi piñakuna tiaskawa mana takarigringapa , barkuta purichidiru linsuta uraikuchispa , sakirkakuna ; chasalla , masamapas wairawa apai tukungapa .
Sug kaiandi mas sinchi waira chaiamugmanda , barkupi ima apanakuskata iakuma sitai kallarirkakuna .
Kimsa punchama rinakuspa , barkuta shamaiachingapaka , kikinkunapa makiwa chi ukupi ima tiaskata sitarkakuna .
Iapa achka punchakunami indi ñi istrillakuna mana kawarirka . Iapa manchangasina iaku , nukanchita sinchi piakurka . Chasapika , mana iuianakurkanchi : “ Kaugsami llugsisunchi ” .
Ña achka punchakunami mana mikuska karkanchi . Chimanda Pabloka , chipi kagkunapa chaugpipi saiarispa , nirka : — Taitakuna , ¿ manachu nuka nikurkani : “ Kreta alpamanda mana llugsisunchi ” ? Chasaka , manami kasa llakiiwa kanchi .
Kunauraka , kasami niikichita : sinchi sungu iuiarisunchi . Kam kikinpuramanda ñi pipas mana wañungapa kangichichu . Kai barkullami puchukaringapa ka .
Nuka , Taita Diuspami kani . Paipa lutrinsinami kani . Chimandami sug anjil pai kachamuskaka , kunantuta kawariwarka .
Kasami niwarka : “ Mana manchakui . Iukangimi , Romapi iaia mandagpa ñawima chaiagringa . Kammandami tukui kamwa rinakuskatapas Taita Dius wañuita kispichingapa ka ” .
Chimandami nini : taitakuna , mana manchanakuichi . Taita Diusllawami nukaka suma iuiani . Paipa anjil imasa willawaskasina , chasami tukungapa ka .
Iukanchimi , sug isla alpama imasapas chaiagringa .
Ña chunga chusku puncha i tutakuna wairallawa apai tukunakuspaka , Adriátiko suti lamar iakupi ialinakurkanchi . Ña chaugpi tuta kangasinaura , barkuta pusanakugtaka rigcharkakunata , ña sug alpama chaianakugrigsina .
Tupudiru kachariuraka , sug chunga tupusinami jundu karka . Chimanda mailla karulla riskapika , ikuti tupudiru kacharirkakuna . Chipika , kanchis tupulla ña tukugsamurka .
Iaku uku piñapi takaringapa manchaspa , barkuta saiachidiru chusku llasa irukunatami barku wasa ladu kacharirkakuna , saiachingapa . Chasa kacharispaka , askurintimi iuianakurka : “ ¡ Amalai utka pakaripuantra ! ” .
Barkuta pusagkunaka , alpama mitikungapa iuiaiwa uchulla kanuata iakuma uraikuchii kallarirkakuna , kasa llullaspa : — Barku ñugpa ladu saiachidiru irukunatami iakuma uraikuchingapa kanchi .
Pabloka , kapitanta suldadukunawanta kasami nirka : — Kai nukanchita pusagkuna rigpikunaka , kamkunaka wañuita mana kispiringapa kangichichu .
Chasa niura suldadukunaka , chi uchulla kanuata chariraiaska waskakunata kuchuspa , urmachirkakuna .
Pakarii suianakunkama , Pabloka tukuikunata nirka : — Maillapas mikuichi . Ña chunga chusku punchami , suiaspa , mana mikuspalla kangichi .
Chimandami niikichita : maillapas mikuichi ; chasaka , mas wapulla tukungapa . Kam kikinkunapa umamanda ñi sug agcha mana kichui tukungapa kangichichu .
Chasa nispaka , sug tanda apispa , tukuikunapa ñawipi “ Pai Siñur ” Taita Diusta nispa , tandata chaugpispa , mikuimi kallarirka .
Chasa kawaspaka , tukuikunata alli iuiachigsamurkakunata . Chiura , paikunapas mikui kallarirkakuna .
Chi barkupi , iskai patsa kanchis chunga sugtakunami karkanchi .
Ña sagsagta mikuspaka , triguta iakuma sitarkakuna , barkuta shamaiachingapa .
Ña pakariuraka , mana iacharirkakunata maikan alpama chaianakugrigta . Chi barkumanda sug suma plaiami kawarkanchi . Chasa kawaspaka , barkuta pusagkuna iuiarirkakuna : “ Pudintranchipash , chi plaiama barkuta chaiachigringapa ” .
Chasa iuiarispaka , barkuta saiachidiru irukunata kacharispa , iaku ukuma urmachirkakuna . Barkuta kaima chima pusag palakuna wataraiaskakunata paskarkakuna , mana muruchulla ringapa . Ñugpa ladu purichidiru linsuta awama churarkakuna ; chi linsuwaka , waira tangaspa , alpama chaiachigringapa .
Ña kailla rinakuskapika , iskandi ladu iaku jundu chaugpipika awalla ñutu alpa tiaskapimi pambarigrirka . Chiura chi barku ñugpa ladu , pambarispaka , urai singa kasilla kidagsamurka . Ikuti kati ladutaka , iapa sinchi iaku piakugrispa , pakichiimi kallarirka .
Chasa tukugsamugmanda , suldadukunaka nirkakuna : — Kaipi prisu apanakuskata , tukuikunatami wañuchii chaiaku . Mana kagpika , iakupi waitaspami mitikungakuna .
Ikuti paikunata kapitanka , Pablota kispichingapa iuiaspa , nirka : — Chasa mana chaiachu — . Kasapasmi nirka — Waitangapa pudigkunaka , ñugpa iakuma saltaichi , tustama llugsingapa .
Ikuti mana pudigkunaka , barkumanda pakiriska tablakunapi u imapipas wangurispa llugsiichi . Chasapimi tukuikuna alpama kaugsa llugsirkanchi .
Chasa kispiriskauramanda , iachagsamurkanchimi chi alpa , Malta suti kagta .
Chi alpapi kaugsagkunaka , tukui nukanchita iapa allillami chaskirkakuna . Tamiawa iapa chiri kagmanda , achka nina churaspami nukanchita kunungapa kaiarkakuna .
Pablo chamisa tandachispa , chi ninapi sitakuura , sug kanidur kulibraka , nina rupakuskanigmanda mitikukuspa , paipa makipimi saltaspa wangurirka .
Makipi chasa wanguriskata kawaspaka , chipi kaugsanakug kikinpura nirkakuna : — Kai runaka , wañuchidurchar ka . Iakumanda kispigpipas , justisiag diusmi kawaku . Chimandami wañungapa ka .
Pabloka , chi kulibrata ninama chabsirispa sitarka . Ñi imapas mana paita tukurka .
Chipi kawanakugka , iuiaspa suianakurka : “ Maki pungingami ; diulpillami wañuska urmanga ” . Ña unai suianakuspaka , kawarkakuna ñi ima mana tukugta . Chiura , sug rigcha iuiarispa , nirkakuna : — Kai , diuschar ka .
Mana iapa karullapi kaugsakurka chi alpata mandag , Publio suti . Chi runapa wasipi kimsa punchami iapa sumaglla karkanchi .
Chi mandagpa taita , iapa rupaiwa i iawar ialichiiwami sirikurka . Chasa iachaspaka , Pabloka ungugpagma rirka . Nispaka , Taita Diusta mañapuspa , umapi maki churaspa , aliachirka .
Chasa iachariura , chi alpapi kaugsanakug , tukui ungugkunata Pablopagma pusarkakuna , “ Ambipuai ” mañangapa .
Tukui ambirigkunaka , nukanchita sumagllami : “ Pai Siñur ” nirkakuna . Nukanchi ña chi alpamanda llugsinakuura , nukanchita tukui ima ministiskami kararkakuna .
Kimsa killa ialiuraka , nukanchita chaiarkami , sug barku Kástor i Pólux suti diuskunapa imajin tiaskapi iaikungapa . Chi barku , Alejandría puiblumanda chaiagrispa , tamia punchakuna kagmanda , chi Malta alpallapita chisiaska karka .
Chi barkupi llugsispaka , Sirakusa suti patama chaiagrirkanchi . Chipika , kimsa punchami karkanchi .
Chimanda llugsispaka , alpa pata pata ialispa , Rejio sutima chaiagrirkanchi . Kaiandika , alli makinigmanda suma waira chaiagsamurka . Chi wairawaka sug kaiandi Puteoli sutimami chaiagrirkanchi .
Chipika , Jesuswa tukuskakunawami kawanakurkanchi . Paikunaka , nukanchita mañarkakuna : — Kaillapi nukanchiwa chisiaichi sug kanchis puncha — . Chimanda , chakiwa Romama rirkanchi .
Romapi kaugsag Jesuswa tukuskakunaka , nukanchi chaianakugta iachaspa , Foro de Apio i Kimsa Tabirna sutikunama llugsirkakuna , nukanchita tupangapa . Chi runakunata kawaspa , Pabloka , Taita Diusta “ Pai Siñur ” nispa , alli iuiachiiwami tukugsamurka .
Nukanchi ña Romama chaiagriura , kapitanka Pablota sakirka , sug wasipi suldadu kawakungapa .
Kimsa puncha ialiura , Pabloka chipi judiukuna kaugsanakuskapura taitakunatami kaiarka . Paikuna ña tandariska kauraka , nirka : — Taitakuna , nuka , nukanchipa runakunata ñi imapi jiru mana ruraska kanichu . Chasallata , nukanchipa ñugpamanda taitakuna imasa willaraiaskamanda sug rigcha ñi ima mana iachachiska kanichu . Chasa kagpipas , nukata Jerusalenpi karsilpi chariwaspa , Romamanda taitakunapa makimami Sesareama kachawarkakuna .
Chi taitakunaka , nukata tukui tapuchiwaspa , mana tariwarkakunachu nuka ima jiru ruraska kagta , wañuchii tukungapa . Chimandami kachariwangapa munanakurka .
Judiukuna iapa juchachiwanakugmandami iukarkani mañanga : “ Kachawai , Romapi iaia mandagpa ñawipi tapuchiwachukuna ” . Chasa mañaspapas , nukapa waugki judiukunamanda kuntra mana imapipas rimangapa kanichu .
Chimandami kaiarkaikichita , kamkunawa kawanakuspa willangapa . Tukui Israelmanda runakunawa Taita Dius agllaska Cristota suiakugmandami nuka kaipi kasa kadinawa chariwanakú .
Chiuraka ainirkakuna : — Nukanchi , Judea alpamanda ñi ima kartapi kammanda mana iacharkanchichu . Chasallata nukanchipura chaiamuspaka , ñi maikanpas kammanda ñi ima mana allilla ruraskamanda mana willankunachu .
Ikuti kamsina chi Jesuswa iuiarigkunamandaka iacharikumi tukuipi kuntrasinalla rimanakugta . Chimandami munanchi , kam ima iuiakugta iachangapa .
Chipika iuiarirkakuna , ima puncha tukuikuna tandarispa rimanakungapa . Chi puncha chaiauraka , achka judiukuna Pablo kaskama tandarigrirkakuna . Chiura paika , tutatamandata kallarirka , chisiagta Taita Dius imasa sumaglla mandakuskamanda willangapa . Imasa Moisés niskawa i Santu Ispirituwa ñugpamanda rimagkuna willaskawa Jesusmanda iuiachikurka .
Chipi uiagpura sugkunaka , Pablo ima rimakuskata suma uiagsamurkakuna . Ikuti sugkunaka mana munarkakuna .
Chasaka , sugllasina mana iuiarispalla llugsirkakuna . Llugsinakuura , Pabloka kasami nirka : — Isaías suti runawa Santu Ispíritu , kamkunapa ñugpamanda taitakunata allillami rimarka ,
kasa nispa : Kai alpapi kaugsanakuskata nigrii : “ Rinriwa uiaspapas , mana uiagsinami tukunkangichi . Ñawiwa kawaspapas , mana kawagsinami tukunkangichi ” .
Kai runakunapa iuiai , iana tutapi kagsinami tukugsamurkakuna . Rinri tapariskasinami tukugsamurkakuna . Ñawi wichkaskasinami tukugsamurkakuna . Chasaka paikuna , mana ñawiwa kawagsina , mana rinriwa uiagsina , mana iuiai iukagsinami tukungapa kankuna . Mana munankuna , nukawa tigramungapa . Tigramugpika , nukami ambintranikunata .
— Chimanda , kasa iachaichi : Taita Dius , mana judíu kagkunapagmami kacharka , pai imasa kispichingapa kaskamanda willangapa . Paikunami allilla uiangapa kankuna .
Pablo chasa niura , judiukunaka , kikinpura iapa rimarispa ainichirinakuspa , llugsirkakuna .
Pabloka , iskai intiru watami pai pagakuska wasipi chisiarka . Tukui paipagma chaiagriskakunata sumami chaskikurka .
Taita Dius imasa sumaglla mandakuskamanda willaspa , Iaia Jesucristomanda iachachispa karka , mana manchaspalla . Pai ima iachachikuskata , ñi pi mana pudirkakunachu ningapa : — Ama chasa rurakui .
Nuka , Jesucristopa lutrinsinami kani . Taita Dius agllaska kachamuskami kani , paimanda Alli Willaita willaspa puringapa .
Santu Ispirituwa rimagkunawami ñugpamanda librupi niska karka , chi Alli Willaita willagsamungapa .
Chi Alli Willaiwami ninchi , nukanchipa Iaia Jesucristo , sutipa Taita Diuspa wambra kagta . Pai Jesucristo runa tukuskapa , atun mandag Davidmi paipa ñugpamanda achala taita kapurka . Pai wañuskataka , Taita Dius kikinmi , Santu Ispirituwa iapa iachaiwa kaugsachispa , kawachirka paipa wambra kagta .

Taita Diusmi , Jesucristowa nukanchita iapa kuiaspa , agllaspa kacharka , Alli Willaita willaspa puringapa ; chasaka tukui puiblu niraiaskakunamanda kaugsagkuna , paimanda uiaspa , paiwa suma iuiarispa , pai ima niskata ruraspa kaugsangapa .
Kamkunapas chasallata agllaskakunami kangichi , Jesucristopa kangapa .
Romapi kaugsanakuskatami kai karta kachaikichita . Tukui kamkunata , Taita Dius iapa kuiaspa agllarkami , paimandalla kaugsangapa . Nukanchipa Taita Dius i Iaia Jesucristo , kamkunata kuiaspa , suma iuiaiwa kawapuachu .
Kamkuna Jesucristowa suma iuiarigkuna kaskamanda , tukui alpapimi iacharí . Chimandami , tukuimanda ñugpa , tukui kamkunamanda nukapa Taita Diusta : “ Pai Siñur ” nini , Jesucristota iuiarispa .
Taita Dius ima niskata nuka tukui iuiaiwa ruraspa , paipa wambramanda Alli Willaita willagmi kani ; paimi iachá , nuka kamkunamanda paita mana kungarispalla mañakugta .
Paitami tukuipi mañakuni , pai munagpika , nuka imasapas kamkunapagma chaiagringapa .
Iapami munanakuikichita kawagringapa ; chiwanka , Santu Ispirituwa imapas kamkunata karaspa , tukuipi allilla charingapakunata .
Chasallata , nuka kamkunawa , Jesucristowa iuiagkuna kagmanda , parijuma sumaglla iuiachinakungapami kagringapa munakuni .
Taitakuna i mamakuna , nuka munanimi , kamkuna kasa iachangapa : achka biajimi nuka munakurkani , kamkunapagma chaiagringapa . Chasa munakuspapas , imamandachar arkarispa , kunankama manara pudiriwá ringapa . Kamkunawa kagrispa , munakunimi , achka runakuna manara Cristowa tukuskakunata tandachingapa , paimandalla kangapakuna ; imasami sug alpakunapi rurarkani : chasallata .
Chaiawakumi , tukuipi griegokunata i augkakunata Alli Willaita willagringapa . Chasallata iachagkunata i ñi ima mana iachagkunatapas Alli Willaita willagringapami chaiawaku .
Chimandami munakuni , nukanchipa Taitiku chasa munagpika , kamkuna Romapi kaugsanakuskatapas Alli Willaita willagringapa .
Nukata ñi imapi mana manchawanchu , Alli Willaita willaspa puringapa . Tukui chita uiaspa suma iuiarigkunata , Taita Diusmi pudí kispichingapa . Ñugpa , judiukuna ; nispaka , mana judíu kagkunapasmi pudinkuna kispichii tukunga .
Chi Alli Willaipi kasami niraiá : chita uiagkuna , Cristowa suma iuiarispallami Taita Diuspa ñawipi mana pandarig niraiankuna . Chasallatami ñugpamanda librupi willaraiá , kasa nispa : Taita Diuspa ñawipi alli kawarig runaka , paiwa suma iuiarispallami kaugsanga .
Runakuna Taita Diusta mana manchaspalla , tukuipi jiru ruraspalla kaugsagkuna , sutipa Alli Willaita mana uiangapa munankunachu . Chi runakunawa Taita Dius , pai iapa rabiarispa kagtami suma luarmanda kawachimungapa ka .
Chi runakuna , Taita Diusmanda ima iachariskata allillami iachankuna . Taita Diusllatatami paikunata kawachimurka .
Taita Diusta mana kawaspapas , pai wiñachiskakunata kawaspami paimanda allilla iachankuna pai tiagta . Kai alpa tiaskauramandata , chi alpallawantami allilla kawachí , Taita Dius diltudupa tukui pudig tiagta . Chimandaka , paikuna mana ningapa pudinkunachu : “ Nukanchi mana iacharkanchichu ” .
Taita Diusmanda chasa iachaspapas , mana paita nirkakunachu : “ Kam , iapa suma atun Taita Diusmi kangi ” u “ Pai Siñur ” . Chasapaka , ianga iuiaikunallawami kankuna . Chiwanka , paikunapa iuiaika mana iuiaiiugmi tukuska kankuna . Iana tutapisinami kaugsanakú .
“ Nukanchi , iachami kanchi ” nigpikunapas , paikuna upami tukuska kankuna .
Taita Dius mana wañugta : “ Kam , iapa suma atunmi kangi ” ningataka , wañunga runakunasina rigcha ruraskatami iuiarispa munanakú . Chasallata , piskukunasina , chusku chakiiugkunasina i kulibrakunasina rigcha ruraskakunatapasmi iuiarispalla kaugsanakú .
Chimandami Taita Dius paikunata sakirka , imasa jiru iuiaskasina ruraspa kaugsangapa . Chasa sakii tukuspami , pai kikinpura tukui pingaipa ruranakuspa kaugsanakú .
Taita Diusmanda sutipa Alli Willaita uiangataka , llulla willaikunatami paikuna uianakú . Chasallata , Taita Dius wiñachigta kungurispa , pai ima niskata munangataka , pai wiñachiskakunatami iuiarispa munanakú . Pai Taita Diusta nukanchi nisunchi : “ Kam , imaurapas iapa suma atunmi kangi . Chasa kachu ” .
Chimandami Taita Dius paikunata sakirka , iapa pingaipa jiru iuiaikunata ruraspa kaugsangapakuna . Chasaka paikunapa warmikuna , kariwa kaugsanakuskata sakispa , kikin warmipura mana ruradirukunatami ruranakuspa kaugsanakú .
Chasallata karikunapas , warmiwa kaugsanakuskata sakispa , askurintimi munanakú , kikin karipura mana ruradirukunata ruranakungapa . Karipuralla pingaiachig ruradirukunatami ruranakuspa kaugsanakú . Chasa pandarigkuna , pai kikinkunapa kuirpupimi llakii nanai iukangapa kankuna .
Paikuna mana Taita Diusta rigsingapa munaskamandami pai Taita Dius sakirka , paikuna jirulla iuiangapa ; chasaka , mana chaiaskakunata ruraspa kaugsangapakuna .
Paikuna , chasa tukui sug rigcha sug rigcha jiru iuiaikunawa junda kaspa , jirumi tukuipi rurankuna . Kikinmandallami sugkunapata munarinkuna . Tukuipi jiru rurangapa iuiaspallami purinakú . Sugkunata jiru iuiaspallami kawankuna . Wañuchinkunami . Piñachirinakuspallami rimanakú . Llullachinkunami . Sugkunamanda wasami rimankuna .
Sugkunamanda iangami juchachinkuna . Taita Diusta mana munankunachu . Ainirinkunami . Atun tukuspa , nirinkunami : “ Nuka , sugkunamanda masmi kani ” . Maskankunami , imasa sug rigcha jirupas rurangapa . Paikunapa taitata i mamata mana uiankunachu .
Mana munankunachu alli iuiai apingapa . Paikuna rurangapa niskata mana rurankunachu . Mana pitapas kuiankunachu . Mana pitapas pasinsiankunachu . Ñi mailla mana pimandapas llakinkunachu .
Chasa jiru ruragkunatami Taita Dius niska ka : paikunata wañungapami chaiá . Taita Dius chasa niskata iachaspapas , mana sakinkunachu , chasakunata rurangapa . Sugkunapas chasallata jiru ruranakuskata paikuna kawaspa , alli iuiachiiwami tukunkunata .
Chimandami kam , pi kaspapas , mana sug runakunata ningapa chaiá : “ Jiru ruragmi kangi ” . Kasa iuiarii : kam kikinpas , chi runakuna ruranakuskasinallatata ruragmi kangi . Chimanda , paikunata chasa nispa kagpi , kam kikinta Taita Diusmi justisianga .
Iachanchimi , Taita Dius chasa jiru ruranakuskata diltudupa ninama sitaura , imasa sutipa kaskata justisiai ruradur kagta .
Chimanda kampas sugkunata : “ Jiru ruragmi kangi ” nispa , kam kikin chasallata rurag kaspapas , ¿ imasatak iuiakungi , Taita Dius mana kamtapas diltudupa ninama sitangapa kagta ?
Taita Dius iapa suma kuiaspa , mana utkalla piñarig kagmanda , chasataka , ¿ manachu munakungi ? ¿ Manachu iachangi , Taita Dius chasa kamta kuiaspa kaiakugta , kam jiru ruraikunata sakispa , paiwa tukugsamungapa ?
Chasa kaiakugpipas , kamba iuiai muruchu rumisina kaspa , mana paiwa tukungapa munangi . Chimanda , Taita Diusta rabiachiskata pai rabiarispa , alli justisiangapa kawachirig puncha chaiaurapa wakachirigsinami rurakungi .
Chiurami Taita Dius , tukuikunata imasa ruraskasina allilla u mana allilla kaskata kawachingapa ka .
Maikanpas alli ruraikunata mana sakispalla , suma puncha luarpi diltudupa kagringapa maskagkunataka : “ Allimi kangi ” nispa , mana puchukaridiru suma kaugsaitami karangapa ka .
Ikuti maikanpas kikinmandalla iuiarispa , sutipa willaskata mana uiaspa , jiru ruragkunawaka askurinti iapa rabiarispami kangapa ka .
Tukui jiru ruragkunapa almakunaka , iapa llakispa irkimi kangapa kankuna . Ñugpa , judiukuna ; nispaka , mana judíu kagkunapasmi chasallata llakispa kangapa kankuna .
Ikuti tukui allilla ruragkunataka : “ Allimi kangi ” nispa , karangapami ka , suma puncha luarpi sumaglla kaugsagringapa . Ñugpa judiukunata ; nispaka , mana judíu kagkunatapasmi chasallata karangapa ka .
Taita Diuspa ñawipi , ñi pipas mana tianchu sug rigcha .
Chimanda , Moisés ima rurangapa willaskata mana iachaspalla jiru ruragkunaka , Moisés willaskapi ima niraiaskamanda mana justisiai tukuspami puchukaringapa kankuna . Moisés willaskata iachaspapas , jiru ruragkunaka , Moisés willaskapi ima niraiaskamanda justisiai tukuspami chasallata diltudupa ninama sitai tukungapa kankuna .
Moisés ima willaskata uiaspapas mana ruragta , Taita Dius mana ningapa kanchu : “ Kam , mana pandarigmi kangi ” . Moisés willaskata uiaspa allilla ruragkunami allillapi kankuna .
Mana judíu kagkunaka , Moisés willaskata mana iachaspapas , Moisés imasa willaskasina paikunapa suma iuiaillawa allilla ruraspa kagpikunaka , paikunapa alli iuiaimi Moisés willaskasina allilla tukugsamú .
Paikuna , allilla ruraskawami kawachinkuna , Moisés imasa willaskasina paikunapa iuiaipi charinakugta . Pai kikinkunapa alli iuiaillatatami chita kawachí . Chiwanka , paikunapa iuiariillawa kawarispami willaringapa kankuna , allilla u mana allilla ruraspa kaugsagtakuna .
Tukui runakuna imapas pakalla iuiaskata i ruraskata , Taita Diusmi Jesucristowa kawachingapa ka ; chiurami willaringapa kankuna . Chasallatami nuka willaska Alli Willaipi niraiá .
Maikan kampura nichu : “ Judiumi kani ; Moisés ima rurangapa willaskatami iuiarini ” . “ Taita Diuspallami kani ” iuiarispa , atunmi tukungi .
Taita Dius ima munaskata allillami iachangi . Moisés willaskata iachaikuspa , iachangimi allilla ruraita agllangapa .
Kasapasmi iuiarikungi : “ Nawiwa mana kawagsinakunata , nukami allilla pusag kani . Iana tutasinapi kaugsagkunapa iuiaikunata punchaiachigsinami kami .
Moisés willaskata iukaspa , Taita Diusmanda sutipa kaskatapasmi iachani . Chasaka , mana iuiaiiugkunata iuiachigmi kani . Wambrasinakunata iachachigpasmi kani ” .
Kam chasa : “ Sugkunata iachachigmi kani ” iuiarispaka , ¿ imapatak kam kikin mana allilla iuiaringi ? “ Mana sisakungi ” nikuspaka , kam kikin , ¿ imapatak sisangi ?
“ Mana sugpa warmiwa siriringi ” nikuspaka , ¿ imapatak kam kikin , sugpa warmiwa siriringi ? Ianga diuskunata mana munaspaka , ¿ imapatak kam kikin , chi diuskunata iuiaridiru wasikunapi ima tiaskata sisagsina rurakungi ?
Moisés willaskata iukaskawa atun tukuspaka , ¿ imapatak chipi ima niraiaskata wabutispa , Taita Diusta kamigsina jiru rurakungi ?
Chasallatami ñugpamanda librupi willaraiá , kasa nispa : Kam judiukunamandami mana judíu kagkuna Taita Diusta kamispa kankuna .
Moisés tukui ima niskata kam ruragpika , judiukunapa marka kamba kuirpupi churaraiaskaka allillami ka . Ikuti Moisés niskata kam mana ruragpika , chi marka mana churaskasinami niraiangapa ka .
Chimanda maikanpas chi marka mana churaska kagka , Moisés imasa niskasina allilla rurakugpika , ¿ manachu chi marka churaraiaskasina niraiagsamú ?
Maikan chi marka kuirpupi mana churaska kaspapas , Moisés imasa niskasina allilla ruragka , paimi kawachingapa ka , kam jiru rurag kagta . Kam , chi marka churaraiaska kaspa , Moisés niskata iachaspapas , mana allilla ruragmi kangi .
Sugkunapa kawaillapi alli iuiag kagta kawarigka , mana alli judíu niraianchu . Chasallata , judiukunapa marka kuirpupi churaraiag , chillawa mana niraianchu , sutipa judíu kagta .
Paipa suma alli iuiai iuiaskawami alli judíu niraiá . Chasallata , tukui jiru iuiaikunata anchuchirig , chimi judiukunapa marka iukagsina niraiá . Chi marka mana niraianchu Moisés imasa willaskasina ruraskawa . Santu Ispirituwami chasa marka churagsina niraiá . Chasa niraiagkunata , kai alpamanda runakunaka mana ningapa kanchu : “ Allimi kangi ” . Taita Diusmi : “ Allimi kangi ” ningapa ka .
Chasa niraiagpika , judíu kagpika , ¿ imapitak alli ningapa niraiá ? Chasallata judiukunapa marka churaska kagpika , ¿ imapitak mas allilla kapunga ?
Achkapimi mas allilla kapunga . Kaiwami kallarirka : Taita Dius , pai iuiachikuskasina rimaitami judiukunata mingagsamurka .
Sug judiukuna paipa rimaita mana uiangapa munagpikunaka , chika , ¿ imatak niraiá ? ¿ Niraianchu , Taita Dius kikin , pai ima rurangapa niskata sakingapa kagta ?
Chikar , ñi imapas manima . Tukui runakuna llulla kagpipas , Taita Diuska , imaurapas pai rurangapa niskata sutipami rurangapa ka . Chasallatami ñugpamanda librupi willaraiá , kasa Taita Diusta nispa : Kam ima niskakunata rurag kagmanda , niikimi : “ Kam , allimi kangi ” . Chasallata , kam tukui ima ruraskata kawariskaka , tukuipi allillami kapungapa kangi .
Kunauraka , runakunapa iuiaiwami rimani . Sugka nichu : “ Nukanchi mana allilla ruraskakunamandami Taita Dius alli justisiag kagta kawachirí ; chika , ¿ imatak niraiá ? ¿ Niraianchu , Taita Dius , nukanchiwa rabiarispa , pandarikugta ? ” .
Ñi imapipas manima . Taita Dius kikin pandarii iukagpika , ¿ imasatak pudintra , kai alpapi , kaugsagkunata allilla justisiangapa ?
Kasapas iuiarispa nichu : “ Nukapa llullai balintra , Taita Dius mana llulla kagta mas suma iacharingapa . Chasakuna baligpika , ¿ imawantak niwangapa ka , nuka pandariska kagta ?
Chasapaka , nukanchi jiru ruraspalla kaugsanakusunchi . Chasapika , paimanda tukui allillami tukugsamungapa ka ” . Chasallatami sugkuna , nukanchi iachachinakuskata juchachispa kankuna . Paikunatami chaiaku , diltudupa ninama sitangapa .
Chasa kagpika , nukanchi judiukuna , ¿ sugkunamanda mas allichu kanchi ? Ñi imapas manima . Ñami nirkaikichita , judíu i mana judíu kagkuna , tukuikunami pandariiwa wataskasina kankuna .
Chasallatami ñugpamanda librupi willaraiá , kasa nispa : Mana pandarig , ñi sug mana tianchu .
Taita Dius ima niskata , ñi pipas mana iuiarig tianchu . Taita Diusta maskagpas , ñi sug mana tianchu .
Tukuikunami , Taita Dius ima niskata sakispa , sug rigcha ianga iuiaita katirkakuna . Allilla ruragka , mana tianchu ñi sugllapas .
Paikunapa simi kanmi wañuskata pambadiru paskaraiaskasina . Chi ukuma wañuska ismuska asnarikugsinami ka . Paikunapa kalluwami llullankuna . Paikunapa simiwa jiru rimaska , kulibra kanigsinami rurankuna .
Paikuna ima rimaskapipas , jiru millaillawami kaminkuna .
Paikunapa chakiwa kalpankunami , wañuchispa , iawar kawangapaglla .
Paikuna maipi puriskapipas , tukuita llakichispa , puchukaspami purinkuna .
Mana iachankunachu , imasa sumaglla kaugsangapa .
Mana imaurapas iuiarinkunachu , Taita Diusta manchangapa .
Kasami iachanchi : Moisés tukui ima niskapi , chi niskawa wataskasina kagkunata ima rurangapa willaraiá ; chasaka tukui kai alpapi kaugsagkuna , Taita Diuspa ñawipi upalla kaspa , paikuna jiru ruranakuskata kawachii tukungapa .
Moisés niskata uiaspa ruraskakunallawaka , mana pandarig , ñi pipas mana niraiangapa kanchichu . Moisés niskawami iachagsamunchi , nukanchi pandarig kagtakuna .
Kunauraka , Moisés ima rurangapa willaskata sakispa , Taita Dius iachachinmi , imasa nukanchi mana pandarig niraiangapa . Moisés i Santu Ispirituwa rimagkunapas , chasallatami ñugpata willaska karka .
Jesucristowa suma iuiarispami Taita Diuspa ñawipi mana pandarig niraianchi . Maimanda runakunapas , tukui paiwa iuiarigkunami mana pandarig niraianchi .
Tukuikunami pandarinchi . Chimandaka , Taita Dius atun sumaiachiskamanda iapa karupisinami karkanchi .
Pai Taita Diuska , tukuikunata suma kuiaspa , Jesucristowami kispichí , nukanchi paita ñi ima mana karagpipas ; chasaka nukanchi , mana pandarigkuna niraiangapa .
Chasapika , Taita Dius nirka , Jesucristo wañuchii tukuspa , paipa iawar ichariskawa nukanchipa pandariikunata anchuchingapa . Paiwa suma iuiarigmandami pasinsiai tukurkanchi . Ñugpamanda maituku pandarii ruragpikunapas , Taita Dius , nukanchimanda iapami llakii iukarka . Chasawami tukui chi pandariikunata kungarirka . Chasaka , Jesucristo wañuskawami kawachirka , pai imapipas imasa chaiaskasina allilla rurakugta .
Kunaura kaugsagkunatapasmi kawachí , pai imapipas imasa chaiaskasina allilla rurakugta . Paillatatami nukanchita ni : “ Jesuswa suma iuiarispami mana pandarig niraiangichi ” .
Chasa kagpika , ¿ pudinchichu , Taita Diuspa ñawipi atun tukungapa ? Mana pudinchichu . ¿ Imamanda ? ¿ Moisés ima niskata ruraskamanda ? Manima . Jesuswa suma iuiarispami mana pudinchi , Taita Diuspa ñawipi atun tukungapa .
Chasamandami ninchi : maikanpas Jesucristowa suma iuiarispami mana pandarig niraianchi , Moisés ima niskata mana ruragpipas .
Taita Diuska , ¿ judiukunapallachu ka ? ¿ Manachu ka mana judíu kagkunapa Diuspas ? Ari , mana judíu kagkunapa Diuspasmi ka .
Taita Dius , sugllami tia . Paimi ka judiukunapa marka i mana marka churaskakunatapas nig : “ Jesuswa suma iuiarispami mana pandarig niraiangichi ” .
Chasa suma iuiarigpikunaka , Moisés ima rurangapa willaska , ¿ iangachu tukugsamú ? Ñi imapas manima . Chasapaka , ninchimi : “ Masmi Moisés willaska , allilla ka ” .
Chasa kagpika , ¿ imasatak niipa , nukanchipa ñugpamanda achala taita Abraham mana pandarig niraiagta ?
Abraham paipa allilla ruraikunallawa mana pandarig niraiagpika , pai pudirkami , “ Runapuramanda tukuipa mas allimi kani ” iuiaringa ; ikuti Taita Diuspa ñawipika , chasaka manima .
Ñugpamanda librupi , kasami Abrahammanda willaraiá : Abrahamka , Taita Dius ima niskata iuiarispami karka : “ Chasami tukunga ” . Chimandami pai mana pandarig niraiá .
Maikanpas ima ruraskamanda kulki chaskigpika , mana niraianchu kuiaspalla karaska . Paita chaiaskata chaskiskami niraiá .
Ikuti maikanpas , ñi ima mana ruraspapas , Taita Dius pandarigkunata chaskigwa suma iuiarichu : chasa iuiarigmandami pai mana pandarigsina niraiá .
Ñugpamanda achala taita Davidmi pandariska runamanda nirka : “ Taita Dius paita : ‘ Mana pandarigmi niraiapuangi ’ nigpika , iapa alli iuiachiiwami kanga ” . Kasami nirka :
Jiru ruraskakunata pasinsiai tukuspa , pandariikunata anchuchiskakunaka , iapa alli iuiachiiwami tukunkunata .
Maikan runa pandariskamanda , atun Taita Dius mana imapas nispa sakigpika , iapa alli iuiachiiwami kangapa ka .
¿ Judiukunapa marka churaskakunallatachu chasamanda alli iuiachiiwa tukungakunata ? ¿ Chi marka manara churaskakunatapaschu chasallata alli iuiachiiwa tukungakunata ? Ñami ninchi : “ Abraham Taita Diuswa suma iuiariillawa kagmandami pai mana pandarig niraiá ” .
¿ Imauratak paita nirka , mana pandarig niraiagta ? ¿ Judiukunapa marka ña churaska u manara churaska kaurachu chasa nirka ? Churaska kaura , manima ; manara churaska kagpitami chasa nirka .
Chasa niskauramandami Abraham judiukunapa marka churachirirka . Chi markawa kawachirirkami , Taita Diuswa suma iuiariillawa kagmanda , pai mana pandarig niraiaska kagta . Chimandami Abraham , Taita Diuswa suma iuiarigmanda , tukui paikunapa ñugpamanda achala taita niraiá , judiukunapa marka mana churaska kagpipas ; chasaka paikunapas , mana pandarig niraiangapa .
Judiukunapa marka churaska kagkunapa ñugpamanda achala taitapasmi niraiá . Imasami Abraham , manara judiukunapa marka churachirispa , Taita Diuswa suma iuiarispa kaugsakurka : chasallatami paikunatapas kaugsangapa chaiá .
Taita Dius , Abrahamta nirka : “ Kamba wambrapa wambrakunapa kati wambrakunatami kai alpata karangapa kani ” . Mana chasa nirkachu , Moisés ima niskata Abraham ruraskamanda . Taita Diuswa suma iuiariillawa kagmandami chasa nirka . Chasa iuiariskamandami paita nirka , mana pandarig niraiagta .
Moisés niskallata ruraspa , Taita Dius niskata chaskingapa kagpika , iangami Taita Diuswa suma iuiarintranchi . Taita Dius niskapas , iangami tukuntra .
Moisés niskata iachaspapas mana ruragkunawa , Taita Dius iapami rabiarí . Ikuti Moisés niskata mana iachagkunaka , chi niskamanda mana pandariska niraianchu .
Chimanda , Abraham Taita Diuswa suma iuiariskamandami pai Taita Dius nirka , chasa karangapa , Chasaka , Abrahampa wambrapa wambrakunapa tukui kati wambrakunata , Taita Dius , suma kuiaspa , sutipami ima niskataka karangapa kankunata . Chika mana niraianchu , Moisés niskata ruragkunamandalla . Maikanpas Abrahamsina Taita Diuswa suma iuiarigkunamandapasmi niraiá . ; Paimi tukui nukanchipa ñugpamanda achala taita ka .
Chasallatami ñugpamanda librupi willaraiá , Abrahamta kasa nispa : “ Achka alpakunapi kaugsagkunapa iaia taita tukungapami agllarkaiki ” . Taita Dius chasa niskatami Abraham suma iuiarirka . Taita Diusllatatami ka wañuskakunata kaugsachig i ñ ima mana tiaskakunatapas wiñachig .
Chasa Taita Dius , Abrahamta niska karka : “ Kamta agllarkaikimi , achka alpakunapi kaugsagkunapa iaia taita tukungapa ” i “ Kamba wambrapa wambrapa kati wambrakuna , iapa achkakunami tukugsamungapa kankuna ” . Chasa , Taita Dius niska mana tukungasina kagpipas , Abrahamka suma iuiaspallami suiakurka .
Pai ñalla patsa wata iukaspa , ñi sug wambra mana iukaska karkakuna . Chasallata paipa warmi , chusami karka . Chasa kagpipas , Taita Dius ima niskata iuiaspallami Abraham suiakurka .
“ Taita Dius ima niskata mana chasa tukugsamungachu ” iuiaringataka , paiwa mas sumami iuiarispa suiakurka . “ Kam , iapa suma atunmi kangi ” nispami iuiarikurka .
Pai , iuiariillapimi iuiakurka : “ Imasami Taita Dius rimarka : chita tukuimi chasa tukugsamungapa ka ” .
Chasa iuiariillawa kagmandami Taita Dius paita nirka : “ Mana pandarigmi niraiangi ” .
Chasa willaraiaskaka mana niraianchu Abrahammandalla .
Nukanchimandapasmi chasa willaraiá . Taita Dius nukanchipa Iaia Jesucristo wañuskata kaugsachigwa suma iuiarigkunatapasmi ningapa ka : “ Mana pandarigkunami niraiangichi ” .
Nukanchipa pandariikunamandami Jesucristo wañuchii tukurka . Nukanchi mana pandarig niraiangapami pai , wañuspa , kaugsarirka .
Nukanchi Iaia Jesucristowa suma iuiariskapi mana pandarig niraiaspaka , paimandami Taita Diuswa pasinsiachinakuska niraianchi .
Paiwa suma iuiariskapimi pai kikinwa Taita Diuspa suma kuiaita chaskigsamurkanchi . Taita Dius nukanchita kuiaskawami allilla iuiarispa kanchi . Nukanchi paiwa suma puncha luarpi kagringapami suianakunchi . Chasa suianakuspaka , alli iuiachiiwami kanchi .
Kasapas . Ima llakiikuna chaiagpipas , alli iuiachiiwami kanchi . Kasami iachanchi : chi llakiikunawaka iachachigta imapipas mana sambaiaspalla kaugsangapa .
Mana sambaiaspalla kaugsanakuskataka , Taita Dius ningami : “ Allillami kaugsakungi ” . Taita Dius chasa nukanchita nigpika , iapa suma iuiaiwami suianakusunchi .
Chasa iuiaiwaka mana ianga suianakusunchichu . Santu Ispiritutami Taita Dius nukanchita karamurka . Santu Ispirituwami iachanchi , Taita Dius nukanchita iapa kuiag kagta .
Nukanchi imasapipas mana kispirii pudinakugmandami , Taita Dius kikin agllaska puncha chaiaura , Cristo pandarigkunamanda wañugsamurka .
Maikan alli runamanda , maikanpas manachar wañuntra . Maikan iapa alli runamanda tiantrami maikan paimanda wañungapa .
Ikuti nukanchi ñi imapi mana alli runakuna kagmandami Cristo wañugsamurka . Chasapimi Taita Dius kawachigsamurka , imasa nukanchita sutipa iapa kuiagta .
Chasa Cristo wañuskamandami kunaura mana pandarig niraianchi . Chasa kagmandami Cristollatata , tukurii puncha Taita Dius rabiakuskata nukanchita kispichigsamungapa ka .
Nukanchi manara Taita Diusta munag kaurami nukanchiwa i pai kikinwa pasinsiachigsamurka , paipa wambra wañuskamanda . Chasa pasinsiachinakui tukuskamanda , Cristopa kaugsaiwami tukurii puncha nukanchita kispichingapa ka .
Kasapas . Iaia Jesucristowa nukanchi ña pasinsiachinakui tukuspa , paillawantami Taita Diuswa alli iuiachiiwa kanchi .
Suglla runamandami kai alpapi pandariikuna tukugsamurka . Pai pandariskamandaka , wañuipasmi chaiagsamurka . Chasallatami tukuikuna pandarirkakuna . Chimandami tukui runakunata wañui chaiarka .
Moisés ima rurangapa willaska manara tiagpitami ña kai alpapi pandariikuna tiarka . Chasa pandarigpikunapas , manara Moisés willaska tiagmanda , Taita Dius chi pandariskakunata mana justisiangapa iuiarkachu .
Mana iuiachigpipas , Adán pandariskauramandata Moisés kaugsankama , tukui pandarigkunami wañurkakuna . Adán , Taita Dius ima niskata mana uiarkachu . Sugkunaka , sug rigcha pandariikuna ruraspami wañurkakuna . Adanta kawaspaka , niraiarkami katima sug runa samungapa kagta .
Chasa niraiagpipas , Adán pandariskawa i Taita Dius nukanchita karamuskawaka manima alli kanchu imasa ninga .
Ari , suglla runa pandariskawa i Taita Dius karamuskawa manima alli kanchu imasa ninga . Chasa , Adán suglla pandarii ruraskamandami Taita Dius , justisiai ruraspa , wañuita kachamurka . Ikuti Taita Dius nukanchita kispichigta kachamurka ; paiwaka , nukanchi achka pandariikuna ruraspapas , mana pandarig niraiangapa .
Suglla runa pandariskamandami wañui chaiamurka , tukui runakunata mandagsina kangapa . Ikuti Taita Diuska , nukanchita iapa kuiaspami pasinsiá , mana pandarig niraiangapa . Tukui chasa niraiagkunaka , suglla Jesucristomanda paiwa mandangapami kaugsagringapa kanchi .
Chasamanda , imasami , suglla runa pandarii ruraskamanda , tukui runakunata wañui chaiarka : chasallata , suglla mana pandarig runa wañuskamanda , tukui paiwa iuiarigkuna , mana pandarig niraiaspa , kaugsagringapakuna .
Imasami , suglla runa Taita Dius niskata mana ruraskamanda , tukui runakuna pandarig niraiagsamurkakuna : chasallata , suglla runa Taita Dius niskata allilla ruraskamandami achka runakuna mana pandarig niraiangapa kankuna .
Moisés ima rurangapa willaskaka tukugsamurkami , maikan pandariikuna kagta iacharingapa . Pandariikuna maituku achka tiagpipas , Taita Diuska paipa suma kuiaitami mas allipa kawachirka .
Imasami runakuna , pandariikunawa mandai tukunkuna wañunkama : chasallatami Taita Diuspa suma kuiaiwa mandai tukunkuna ; chasawaka , mana pandarig niraiaspa , nukanchipa Iaia Jesucristowa mana puchukaridiru suma kaugsaita iukangapa .
Chasa kagpika , ¿ kasachu nisunchi : “ Pandariilla apasunchi ; chasaka , Taita Diuspa suma kuiaita mas nukanchita kawachingapa ” ?
Ñi imapas manima . Mana mas pandaringapa wañuskasinami kanchi . Chasa kaspaka , mana iukanchichu , ikuti pandarispa kaugsanakunga .
Tukui baugtisai tukuskakuna , Jesucristowa tukuspa , paiwa wañuskasinami niraianchi . Chita , ¿ manachu iachangichi ?
Chimanda , nukanchi baugtisai tukuspa , paiwa pambai tukuskasinami niraianchi , sugllapi wañuskasina niraiangapa . Chasaka , imasami Taita Diuspa iapa suma iachaiwa Cristo wañuskata kaugsachirka : chasallata nukanchipas , musu kaugsaita iukaspa , kaugsasunchi .
Nukanchi Cristowa sugllapi wañuskasina niraiaspaka , paisinallatatami kaugsarisunchi , paiwa sugllapi kagringapa .
Kasami iachanchi : nukanchi ñugpa kaugsaska , Cristowa kruspi klabaskasinami niraiarkanchi ; chiwanka , nukanchipa pandaringapa iuiaikuna puchukarispa , pandariiwa mana wataraiaskasina kaugsangapa .
Maikan pandariikunamanda wañuskasina kagpika , wataraiaskamanda kachariskasinami tukú .
Nukanchi Cristowa sugllapi wañuskasina niraiaspaka , kasami iuiarinchi : kaugsarispa , paiwa sugllapi kagringapa .
Kasapasmi iachanchi : Cristo , wañuska kaugsarispaka , mana imaurapas ikuti wañungapa kagta . Wañui , mana ikuti paita chaiai pudingapa kanchu .
Tukuikunapa pandariikunamandami Cristo sug biajilla wañurka . Kaugsariskauramandaka , Taita Diusmandallami kaugsaku .
Chasamanda kamkunapas , mana mas pandaringapa wañuskasina tukungichi . Jesucristowa iuiarispa , Taita Diusmandalla kaugsangichi .
Chimanda , kamkunapa ismunga kuirpupi pandariikuna mandagsina mana tiachu . Chasa tiagpika , imasa jiru iuiaskasina ruragkunami tukuntrangichi .
Chasallata , kamkunapa kuirpupi ima iukaskawa mana sakiriichi ; chikunawaka , jiru rurangapa . Chasapaka , wañuspa , kaugsariskasina niraiaspa , Taita Diuspa lutrinsina tukuichi . Kamkunapa kuirpupi ima iukaskakunatapas paita iukachiriichi ; chikunawaka , tukuipi allilla rurangapa .
Chasaka pandariikuna , kamkunapa kuirpupi mana mandagsina tiangachu . Moisés ima rurangapa willaskawa mana wataskasina kangichichu . Taita Diuspa suma kuiaipimi wataraiaskasina kangichi .
Chasa kaspaka , ¿ kasachu nisunchi : “ Moisés niskawa ña mana wataskasinami kanchi . Taita Diuspa suma kuiaipi wataraiaskasinami kanchi . ¿ Chimandachu pandarisunchi ? ” ? Ñi imapas manima .
¿ Manachu kasa iachangichi ? Maikan , patrunpa lutrin tukuspa , iukanmi pai ima niskata ruranga . Pandariikunawa wataskasina tukugpika , paita wañuimi chaianga . Ikuti Taita Dius ima niskata rurangapa paipa lutrinsina tukugpika , allilla ruraspami kaugsanga .
Kasamandami Taita Diusta : “ Pai Siñur ” nipuikichita : kamkuna , pandariikunawa wataskasina kaspapas , kunauraka Cristomanda iachachiskata uiaspa , tukui iuiaiwami pai ima niskata ruraspa kaugsanakungichi .
Pandariikunawa wataraiaskamanda kachariskasina tukuspaka , Taita Diuspa lutrinsinami tukurkangichi , allilla ruraspa kaugsangapakuna .
( Kamkuna , nuka iachachikuskata manara allilla iuiai apingichichu . Chimandami runakuna uiangasina rimaspa iachachinakuikichita . ) Ñugpata , kamkunapa kuirpupi ima iukaskawami sakirirkangichi , wataskasina , jiru mana chaia ruraspa kaugsangapa . Kunauraka chasallata , kamkunapa kuirpupi ima iukaskata Taita Diusta iukachiriichi ; chikunawaka , allilla ruraspa , paimandalla sumaglla kaugsangapa .
Kamkuna pandariikunawa wataskasina kaugsanakuspaka , Taita Diuspa lutrinsina mana karkangichichu , imapipas allilla ruraspa kaugsangapa .
Chi jiru ruraskamanda , ¿ imatak chaskirkangichi ? Chasa ruraskakunamandaka , kunaura kamkunata iapa pingaipami iuiachiku . Chasa ruragkunaka , wañuillami chaskinkuna .
Ikuti kunauraka , pandariikunawa wataraiaskamanda kachariskasina tukuspa , Taita Diuspa lutrinsinami tukurkangichi . Chasa , paipalla kaspa , mana puchukaridiru suma kaugsaitami chaskigringapa kangichi .
Pandarispa ruragka , wañuitami chaskí . Ikuti Taita Diuska , nukanchipa Iaia Jesucristowa mana puchukaridiru suma kaugsaitami kará .
Kam taitakuna i mamakuna , Moisés ima rurangapa willaskata allillami iachangichi . ¿ Manachu kasapas iachangichi ? Maikanpas chi willaskawa mandai tukugka , kaugsankamallami chita rurá .
Kusaiug warmika , kusa kaugsankamami imasa Moisés niskasina iuká , kusawa wataskasina kanga . Ikuti kusa wañugpika , Moisés niskata wataraiaskasina kaskamanda kachariskasinami tukú .
Kusa chara kaugsakugpita , chi warmi sug kariwa sugllapi kaugsagrigpika , iapa atun pandariimi rurá . Ikuti kusa wañugpika , Moisés niskata wataraiaskasina kaskamanda kachariskasinami tukú . Nispaka , sug kariwa kasaragpika , ñi ima pandarii mana niraianchu .
Chasallata , nukapa kuiaska taitakuna i mamakuna , Cristo wañuskamanda , kamkunapas , wañuskasina niraiaspa , Moisés ima rurangapa willaskamanda kachariskasinami kangichi ; chasaka , sug kusa niraiagsina Cristowa tukungapakuna . Cristo wañuspa kaugsarigwami kunaura tukunchi ; chasaka , Taita Diusmanda tukuipi allilla ruraspa kaugsangapa .
Nukanchipa kuirpupi iuiaillawa ruraspa kaugsanakuspaka , Moisés ima rurangapa willaskawami iuiachii tukurkanchi , nukanchi imasa munaskasina pandarispa kaugsangapa . Chasa kaugsaspaka , Taita Diuspa ñawipi wañuskami niraiarkanchi .
Ikuti kunauraka , Cristowa wañuska niraiagsamuspa , Moisés ima rurangapa willaskamanda kachariskasinami tukurkanchi ; chasaka , Taita Diuspa lutrinsina allilla ruraspa kaugsangapa . Ñugpa willaraiaska niskamanda , manima ; Santu Ispirituwa musu kaugsaita iukaspami paipa lutrinsina allilla ruraspa kaugsanakunchi .
Chasa kagpika , ¿ nisunchichu , Moisés ima rurangapa willaska , pandarii niraiagta ? Ñi imapas manima . Mana chasa kagpipas , Moisés willaska mana tiagpika , manami iachangapa karkani ima ruraikuna pandarii niraiagta . Moisés niskapi willaraiá : “ Sugkuna iukaskakunata mana munaringi ” ; mana chasa willaraiagpika , manami iachangapa karkani sugkunapata munarii , pandarii niraiagta .
Chasa kagpipas , Moisés niska tiaskamandaka , pandarii kaskata iachagsamuskawami iuiachiriwarka , tukui ima sugkuna iukaskata munaringapa . Moisés niska mana tiagpika , chi pandariikuna wañuskasinami niraiantra .
Nuka ñugpata Moisés ima rurangapa niskata mana iachaspallami kaugsakurkani . Moisés niskata nuka iachagsamuuraka , pandariikuna nukapa iuiaipi kaugsarigsinami tukugsamurkakuna .
Chiura nukaka , Taita Diuspa ñawipi wañuskami tukurkani . Chasaka , Moisés niskata chaskispa , kaugsaita iukangataka , wañuska kagsinami tukurkani .
Chasaka , Moisés niska tiaskamanda , chita iachaspa , pandariikunawami pandachii tukurkani . Chi niskapi pandarispami wañuskasina tukurkani .
Moisés tukui ima rurangapa willaskaka , ñi ima mana pandariipi niraianchu . Tukuipi allillami ka . Tukuipi allipami niraiá .
Chasa kagpika , ¿ chi alli willaskawachu wañuskasina tukurkani ? Ñi imapas manima . Pandariskawami wañuskasina tukurkani . Chi alli willaskawami pandarii ima kaskata iachagsamurkani . Chasa iachaspami , pandarispa , wañuskasina tukurkani . Chasaka , Moisés willaskawami kawachí , pandariikuna ruraika , iapa mana allilla kagta .
Iachanchimi , Moisés ima rurangapa willaska , Santu Ispíritu iuiachiska kagta . Ikuti nukaka , kai kuirpupi kaugsankama , katuskasina kaspa , pandariikunawa wataraiaskasinami kani .
Nuka mana iachanichu ima rurakugta . Nuka ima allilla rurangapa munakuskata mana ruragmi kani . Ikuti ima mana rurangapa munaskataka , chitami rurani .
Nuka ima mana munakuskata ruraskawami iuiarini , Moisés niska alli kagta .
Chasa kagpipas , nuka kikin mana munanichu , chi jiru ruraikunata rurangapa . Pandaringapa iuiai nukapa kuirpupi tiaskawami chikunata munachiwá rurangapa .
Iachanimi , nukapa kuirpupi mana ñi imapas alli iuiai tiagta . Ima allilla rurangapa iuiai samuwagpipas , mana pudinichu chita rurangapa .
Allilla rurangapa munakuskata mana ruranichu . Ikuti jiru rurangapa mana munakuskataka , chitami rurani .
Chasa nuka mana rurangapa munakuskata ruragpika , nuka kikin mana munanichu , chi jiru ruraikunata rurangapa . Pandaringapa iuiai nukapa kuirpupi tiaskawami chikunata munachiwá rurangapa .
Chimandami iachani , nuka allilla rurangapa munakuura , pandaringapa iuiai , nukapa kuirpupi tiagta .
Nukapa iuiaipika , Taita Dius ima niskatami allilla rurangapa iuiani .
Chasa kagpipas , nukapa kuirpupika sug rigcha jiru mandai tiagtami kawani . Chi jiru mandai nukapa kuirpupi tiaspaka , suma iuiaipi kaska mandaskawa makanakugsinami tukugsamú . Chi jiru mandaika , wataskasinami chariwaku . Chasaka , pandariikuna rurangapagllami munachiwá .
¡ Ai nukajim , imachar pasasa ! ¿ Pitak pudí , kai kuirpu diltudupa wañuima chaiachiwakugriskata kispichiwangapa ?
Taita Diusllami pudí , nukanchipa Iaia Jesucristowa kispichiwangapa . Chimandami Taita Diusta : “ Pai Siñur ” nini . Chasaka , nukapa iuiaiwa Taita Dius niskatami rurag kani . Ikuti nukapa kuirpuwaka imapipas pandarispami kani .
Kunaura , Jesucristowa tukuskakunaka , manima diltudupa ninama sitai tukungapa kankunachu .
Santu Ispíritu iuiachiska mandaiwaka kaugsaitami kará ; chi mandaiwami jiru pandariikunata Jesucristomanda kispichiska kanchi ; chasaka , mana diltudupa wañuima chaiagringapa .
Nukanchi pandarigkuna kaskamanda , Moisés ima willaskawa mana rurangapa pudiriskata , Taita Diusmi rurarka . Pai kikinpa wambrata kachamuspami chasa rurarka . Cristoka , pandarigkunapa kuirpuwasina aichaiug tukuspa , nukanchipa pandariikunamandami wañugsamurka . Chasaka , Cristopa kuirpuwami nukanchipa pandariikunata puchukaspa chingachirka ;
chasaka , Moisés ima niskata nukanchi rurai pudingapa . Nukanchipa kuirpupi iuiaillawa ruraspa mana kaugsanakunchichu . Santu Ispíritu ima iuiachiskallawami chasa kaugsanakunchi .
Maikanpas kikinpa kuirpupi iuiaillawa kaugsag , kai alpapi ima tiaskakunallawami iuiaspalla kanga . Ikuti Santu Ispíritu iuiachiskallawa kaugsagka , chasallata Santu Ispiritumanda allilla iuiaspallami kanga .
Kai alpapi ima tiaskakunallawa iuiagkuna , diltudupa wañuimami chaiagringakuna . Ikuti Santu Ispirituwa allilla iuiagkunaka , sumaglla kaugsaitami tarinkuna .
Kai alpapi ima tiaskakunallawa iuiagkuna , Taita Diustami mana munankuna . Pai ima nikuskata mana uiagkunami kankuna . Mana pudinkunachu , pai ima nikuskata uiangapa .
Maikanpas kikinpa kuirpupi iuiaillawa kaugsagkuna , Taita Diusta mana pudinkunachu kuntintachingapa .
Taita Diuspa Ispíritu kamkunapa iuiaipi sutipa kaugsakugpika , kam kikinkunapa kuirpupi iuiaillawa mana kaugsangapa kangichichu . Santu Ispíritu ima iuiachiskallawami kaugsangapa kangichi . Maikanpas Cristopa Ispirituta mana iukaspaka , Cristopa mana kanchu .
Cristo kamkunapa iuiaipi kaugsakugpika , kamkunapa kuirpu pandariskamanda wañungapa kagpipas , kamkunapa ispirituka kaugsami ka , kamkuna mana pandarig niraiaskamanda .
Taita Dius , Jesucristo wañuskata kaugsachigpa Ispíritu kamkunapa iuiaipi kaugsakugpika , kikin Taita Diuska kamkunapa wañuska kuirputapasmi diltudupa kaugsachingapa ka . Paipa Ispíritu kamkunawa kaugsakuspami chasa kaugsachingapa ka .
Chasamanda , taitakuna i mamakuna , mana iukanchichu , nukanchipa kuirpupi iuiakuskallawa kaugsanga . Santu Ispíritu ima iuiachiskallawami kaugsai iukanchi .
Kam kikinkunapa kuirpupi iuiakuskallawa kaugsanakugpika , diltudupami wañungapa kangichi . Ikuti Santu Ispirituwa kamkunapa jiru rurangapa iuianakuskata sakigpikunaka , diltudupa kaugsaitami tarinkangichi .
Taita Diuspa Ispíritu ima iuiachikuskata tukui katiraiagkuna , chikunami Taita Diuspa wambrakuna niraianchi .
Kamkuna , wataraiangasina ispirituta mana chaskirkangichichu , ikuti manchaiwa kaugsangapa . Taita Diuspa Ispiritutami chaskirkangichi ; chasaka , paipa wambrakuna tukungapa . Santu Ispirituwami , Taita Diusta kaiaspa , ninchi : “ Taitiku ” .
Kikin Santu Ispiritumi nukanchipa ispirituta iuiachispa willá , Taita Diuspa wambrakuna kagta .
Paipa wambrakuna kagmanda , Taita Dius iukaskaka Cristo kikinpami ka ; chiwanka , nukanchipapasmi niraiá . Nukanchi kai alpapi Cristosina llakii pasagpika , paiwa suma puncha luarpimi kagrisunchi .
Kasami nini : kai punchakuna kaugsanakunkama iapa llakiikuna pasagpikunapas , nispaka Taita Dius sug luarpi iapa sumami nukanchita kawachingapa ka . Chasa iuiarigpika , chi llakiikuna mana imapas niraiangapa kanchu .
Taita Diuspa wambrakuna , sumagllami sug luarpi kawarigringapa kanchi . Tukui ima Taita Dius wiñachiskakunapas , askurinti munaspami suianakú , chi puncha chaiangapa .
Tukui ima Taita Dius wiñachiskakuna , runa pandariskamanda maldisiimi tukurka . Chi wiñachiskakuna kikinpa munaimandaka , manima ; Taita Dius chasa munagmandami chasa tukugsamurka .
Chasa tukugpipas , Taita Dius pai ima wiñachiskata chasa maldisiskata kispichingapa kagtami iuianchi ; chasaka , mana puchukaringapa . Taita Diuspa wambrakuna , kispichiska , suma puncha luarpi kaugsai kallarigriurami tukui ima pai wiñachiskakunapas maldisiskata kispichiskallatata tukungapa kankuna .
Kasami iachanchi : imasami unguringapa warmi , uchulla iukangapa puncha chaiaura , nanaimanda wakai kallarí : chasallatami tukui ima Taita Dius wiñachiskakuna , kunankama wakanakugsina apanakú .
Kasapas . Nukanchi kikinkunapasmi , Santu Ispirituwa kaspa , iuiaipi uchinanakugsina llakii iukanchi . Santu Ispirituta iukagmanda nukanchita kawachinmi , suma luarpi imapas chaskigringapa kagtakuna . “ Nukapa wambrakunami kangichi ” Taita Dius nukanchita kaiangapa puncha chaiangapa , askurinti iuiaillami suianakunchi . Chi punchami nukanchipa kuirputapas sumaiachiska kangapa ka .
Chasa suianakuskawami kispichii tukurkanchi . Ima suianakuskata ña makipi charinakuspaka , ¿ imatak mas suianakusunchi ?
Ikuti ima iukangapa suianakuska manara chaiamugpika , iukanchimi chi iuiaita upalla suianakunga .
Nukanchi sambaiaskasina kaura , Santu Ispiritullatatami aidá . Mana iachanchichu , imasa chaiakuskasina Taita Diusta mañangapa . Chasa kagpipas , kikin Santu Ispiritumi nukanchimanda paita mañá . Mana rimai pudigsinami wakaspa mañá .
Taita Dius , tukuikunapa iuiaita iachagmi iachá , Santu Ispíritu ima mañakugta . Santu Ispíritu , Taita Dius ima munakuskasinami Taita Diuspalla kagkunamanda mañá .
Kasami iachanchi : allilla u mana allilla pasarigpipas , Taita Diusmi chasa ni , paita kuiagkunamanda allillapa tukungapa . Pai imasa munaskasina kawaspami nukanchita kaiarka .
Pai ñugpamandata rigsigkunatami agllarka , pai kikinpa wambrasina kangapakuna ; chasaka paipa wambra , achka waugkindi i panindikunamanda mas atun kangapa .
Taita Dius ñugpamandata agllaskakunatami kaiá . Kaiaskakunataka ninmi : “ Kamkuna , mana pandarigkunami niraiapuangichi ” . Chasa niraiaskakunataka , paipa suma puncha luarmami pusá , sumaiachingapa .
Chasa kagpika , ¿ imatak nisunchi ? Taita Dius nukanchiwa kagpi , ¿ pitak pudinga , nukanchimanda kuntra kanga ? Ñi pipas manima .
Taita Diusmi kikinpa wambrata mana michaspalla kachamurka , tukuikunamanda wañuchii tukungapa . Nigpika , ¿ manachu paiwa nukanchita tukui allilla chasallata karangapa ka ?
Taita Dius kikin agllaskakunata , ¿ pitak pudinga , paikuna ima pandariikuna iukagta ningapa ? Ñi pipas manima . Taita Dius kikinmi timpu paikunamanda niska karka : “ Cristo wañuchii tukuskamandami mana pandarig niraiangapa kankuna ” .
Nigpika , ¿ pitak pudinga , nukanchita diltudupa ninama sitangapa ? Ñi pipas manima . Jesucristo , wañuchii tukuspa kaugsarispami Taita Diuspa alli ladu kagrí ; paimi nukanchimanda tukui sumaglla mañaku .
Cristo nukanchita iapa kuiagmanda , ¿ pitak pudinga , nukanchita paiwa kaskamanda anchuchingapa ? Llakii , ñi nanai , ñi iarkai , ñi mana katanga iukai , ñi manchai , ñi jiru iuiaspa kalpachigkuna ñi wañuchigkuna , ñi pipas mana pudingapa kanchu , Cristowa kaskamanda nukanchita anchuchingapa .
Chasallatami ñugpamanda librupi willaraiá , kasa Taita Diusta nispa : Kammandami nukanchita chisiagta suianakú wañuchingapa . Ubijata wañuchingapa munanakugsinami nukanchita kawanakú .
Tukui chi llakii pasagpikunapas , Cristo nukanchita kuiagmandami tukuipi suma binsispa llugsinchi .
Chasallata , allillami iachani , Taita Dius , nukanchipa Iaia Jesucristowa nukanchita kuiagta . Pai kuiagmandami mana imawapas pudiringapa ka , Cristowa kaskamanda nukanchita anchuchingapa . Chasa , ñi wañuiwa ñi kaugsaiwapas , ñi anjilkunawa ñi kuku wairakunata mandagkunawapas , ñi kunaura ñi kipama ñi imaurapas ,
ñi sug luarpi ñi kai alpa ukupi ima tiaskakunawapas , ñi Taita Dius sug ima ruraskakunawapas mana pudiringapa kanchu , Cristowa kaskamanda anchuchingapa , Taita Dius nukanchita kuiagmanda .
Nuka , Cristowa iuiarispa kaskamandami sutipa kaskata niikichita , mana llullaspalla . Santu Ispíritu iuiachiwakuskawa , nukapa iuiaipi chasallatami mana llullaspalla kasa niikichita .
Nuka , imaurapas iapa llakiiwami kani . Nukapa llakiipi , sungu nanagtami llakispa kani .
Nukapa waugkindi judiukunamandami chasa llakiiwa kani . Paikuna Cristowa tukuntrakuna iuiarispa , Taita Diusta mañantrani , nuka kikinka , Cristomanda anchuchii tukuspa , maldisiskapas tukungapa .
Paikuna , ñugpamanda achala taita Israelpa iawarmi kankuna . Taita Diusmi paipa wambrakunatasina charirka ; chasaka , paiwa sumaiachiska kangapakuna . Paikunawami Taita Dius ikuti ikuti allilla tukugsamurka ; chasaka , sugllapisina kangapa . Paikunamandami Moisés imasa ruraspa kaugsangapa niraiaskata chaskirka . Chimandaka iachachirkakunatami , imasa ruraskakunawa Taita Diusta kunguringapa chaiagta . Paikunatami Taita Dius nirka : “ Nuka agllaska Cristo samungapa kaskata suiangichi ” .
Paikunami kankuna nukanchipa ñugpamanda achala taitakunapa wambrakunapa kati wambrakuna . Paikunapuramandami Cristo runa tukugsamurka . Paika , tukuipi iaia mandag Diusmi ka . Imaurapasmi paita iapa suma atun kagta nisunchi . Chasa kachu .
Mana ninichu , Taita Dius , Israelmanda runakunata karangapa niskata mana karagta . Ninimi : ñugpamanda achala taita Israelpa wambrakunapa kati wambrakuna , mana tukuikuna , Diuspa ñawipi paipa wambrakuna niraiagta .
Chasallata , ñugpamanda achala taita Abrahampa wambrakunapa wambrakunapas , tukuikuna , Diuspa ñawipi paipa wambrakuna mana niraiankunachu . Chasapaka , Taita Diusmi Abrahamta nirka : Kamba wambra Isaakmandallami achka wambrakuna niraiapungapa kangi .
Chasa nispaka , Abrahampa wambrakuna kagmandalla , Taita Diuspa wambrakuna mana niraiangapa kankunachu . Taita Dius Abrahamta wambra karangapa niskamanda tiagsamuska wambrapa wambrakunallami paipa wambrakuna niraiangapa kankuna .
Kasami Taita Dius , Abrahamta nirka : Ima killa chaiamuurami kutimusa . Chi killami kamba warmi Sara kari wambra iukangapa ka .
Kasapas . Nukanchipa ñugpamanda achala taita Isaakpa warmi Rebeka , iskai kari wambrakunami suuralla iukarka .
Chi wawakuna manara tiagsamugpita , Taita Diuska Rebekata niska karka : “ Ñugpa tiagsamuska wambraka , kati wambra ima niskata ruragmi kangapa ka ” , paikuna ima allilla u mana allilla manara ruragpikuna . Chasaka , Taita Dius kikinmi kawachí , maikan paita allilla kawariskata ñugpamandata aglladur kagta . Chasa Rebekata nispaka , kawachirkami , allilla u mana allilla ruranakugpipas , pai imasa munaskasina agllagta .

Chasallatami ñugpamanda librupi willaraiá , kasa nispa : Jakobtami kuiarkani . Ikuti Esautaka mana munarkanichu .
Chasa agllaskamandaka , ¿ imatak nisunchi ? Taita Dius chasa agllaspaka , ¿ mana allillachu rurarka ? Ñi imapas manima .
Moisestami Taita Dius kasa nirka : Maikanmanda nuka llakiriskamandami llakirisa . Chasallata , maikanta nuka kuiangapa munaskatami kuiasa .
Chasaka Taita Diuska , runakunata mana agllanchu , paikuna munanakuskamanda u ima allilla ruraskamanda . Taita Dius llakiriskamandallami pai pita munaskata agllá .
Chasallatami ñugpamanda librupi willaraiá . Kasami Taita Dius , Ejipto alpapi atun mandagta nirka : Kasamandami kamta atun mandag kangapa churarkaiki : nuka tukui pudig kagta kam nukamanda kawachingapa ; chasallata , tukui alpakunapi nuka Taita Dius kagta iacharigsamungapa .
Chasaka , maikanmanda Taita Dius llakiringapa munaskamandami llakirí . Chasallata maikanta iuiai tutaiachingapa munaskataka , paillami chasa pudí rurangapa .
Chimanda , kamka niwankangichar : “ Chasa kaspaka , ¿ imapatak Taita Dius , maikan runatapas ni : ‘ Mana allilla ruragmi kangi ’ ? Pai ima rurangapa munaskataka , ¿ pisik pudinga : ‘ Chitaka mana rurakui ’ ningapa ? ” .
Kam runa , ¿ imatak kangi , Taita Diusta imasa rurakuskata tapuchingapa ? Alpata ruraska mangaka mana pudingapa ka , ruragta tapuchingapa : “ ¿ Imapatak chasa rurawarkangi ? ” .
Alpata imapas ruragka , ¿ manachu pudí , chi alpallatata sug kuashagsina atun punchakuna upiadiru ruranga ; ikuti sugka , ianga punchakuna upiadiru ruranga ?
Jiru ruraspa , diltudupa ninama sitai tukungapa kagkunata , Taita Diusmi suiarka , mana piñakuspalla ; chasaka , pai rabiarispa , tukui pudig kagta kawachingapa .
Chasallata , sugkunamanda llakii iukaspa , ñugpamandatami agllarka , paiwa suma puncha luarpi kagringapa ; chasaka , pai askurinti iapa atun suma kagta kawachingapa .
Chi agllaskapi , nukanchipasmi kanchi . Judiupurakunapi i mana judíu kaskakunapipasmi agllarka .
Chasallatami Oseas suti Santu Ispirituwa rimag willaska librupi willaraiá , kasa nispa : Mana nukapa runakuna kaskatami ningapa kani : “ Nukapa runakunami kapuangichi ” . Mana kuiaskatami ningapa kani : “ Nukapa kuiaskami kapuangi ” .
Maipimi nirkani : “ Nukapa runakuna mana kangichichu ” : chillapitami ningapa kani : “ Taita Dius kaugsagpa wambrakunami kapuangichi ” .
Ikuti Israelmanda runakunamandaka , Isaías suti Santu Ispirituwa rimag , kasa nispami willá : Ñugpamanda achala taita Israelpa wambrakunapa wambrakuna kaskajusina achka mana kuintangasina kagpikunapas , maillakunallami kispiringapa kankuna .
Atun Taita Dius , kai alpapi ima rurangapa niskata mana unaillami justisiagsamungapa ka .
Isaiasllatatami ñugpata willaska karka , kasa nispa : Tukui manduiug atun Taita Dius mana sakinmi , kati kati wambrakuna tiangapa ; nukanchipas , Sodoma i Gomorra suti puiblukunasinami ña puchukariska kanchi .
Chasa kagmandaka , ¿ imatak nisunchi ? Mana judíu kagkuna , Taita Diuspa ñawipi alli kangapa mana maskanakugpipas , paikuna Cristowa suma iuiarispa kagmandami mana pandarig tukugsamunkuna .
Ikuti Israelmanda runakunaka , Moisés ima rurangapa willaskata katichiraiaspapas , mana pudirkakunachu , Taita Diuspa ñawipi allilla tukungapa .
¿ Imapatak mana chasa pudirkakuna ? Cristowa iuiaringataka , Moisés ima rurangapa willaraiaskallata katichiraiaspami mana pudirkakuna , Taita Diuspa ñawipi allilla tukungapa . Imasami runakuna , rumipi takarispa urmankuna : ñallapas chasallata Cristo kruspi wañuskamanda , paikunata iapa mana sumami uiarigsamurka .
Chasallatami ñugpamanda librupi willaraiá , kasa nispa : Kawamuichi . Sión lumapi , atun rumisina runatami churani , runakuna paita takarispa urmagsina tiangapa . Ikuti maikanpas paiwa suma iuiarispa kagkunamandaka , Taita Dius manami kungaringa .
Taitakuna i mamakuna , tukui iuiaiwa iapa munaspami Taita Diusta mañakuni , Israelmanda runakuna kispichii tukuchukuna .
Paikunamanda willanimi : askurintimi munanakú , Taita Dius ima niskata rurangapa . Chasa munanakugpipas , pai ima munakuskataka manara allilla iachankunachu .
Manara iachankunachu , imasamanda Taita Diuswa mana pandarig niraiagtakuna . Mana chasa iachaspami munanakú , kikinkunapa allilla ruraikunallawa mana pandarig niraiangapakuna . Chasa iuiaspami Taita Dius ima niskata mana munarkakuna suma uiangapa .
Moisés tukui ima rurangapa niraiaskaka , Cristopimi puchukarirka ; chasaka tukuikuna paiwa suma iuiarigkuna , mana pandarig niraiangapa .
Moisés ima niskata ruraspa , mana pandarig niraiangapa kaskamandaka , Moisés kikinmi kasa nirka : “ Tukui ima niskata ruragkunami kaugsai iukagta niraiangapa kankuna ” .
Ikuti Cristowa suma iuiarispa , mana pandarig niraiangapa kaskamandaka , kasami willaraiá : “ Kamba iuiaipi mana ningi : ‘ ¿ Pitak sug luarma sikanga ? ’ , ” Cristota nigringapa : “ Uraikumui ” .
“ Chasallata , kamba iuiaipi kasapas mana ningi : ‘ ¿ Pitak alpa ukuma uraikunga ? ’ , ” Cristota nigringapa : “ Wañuskakunapagmanda llugsimui ” .
Chasapaka , kasami willaraiá : Diuspa Rimai , kamba ladullapimi ka . Kam kikinpa simiwami pudingi rimanga . Kam kikinpa iuiaiwami pudingi iuiaringa . Chi Rimaitami willanchi , Cristowa suma iuiaringapa .
Kamkunapa simiwa willaspami iukangichi , Jesús nukanchipa iaia kagta ninga . Kamkunapa iuiaiwami iukangichi suma iuiaringa , pai wañuskata , Taita Dius kaugsachiska kagta . Chasa iuiaiwa kagmandami kispichii tukungapa kangichi .
Kamkunapa iuiaiwa Jesucristowa suma iuiariskamandami mana pandarig niraiangichi . Simiwa Jesucristomanda willagmandami kispichii tukungapa kangichi .
Chasallatami ñugpamanda librupi willaraiá , kasa nispa : “ Paiwa suma iuiarispa kagkunamanda , Taita Dius manami kungaringa ” .
Judiukuna i mana judíu kagkuna , sug rigcha sug rigcha mana niraianchu . Jesucristo , tukuikunapa iaiami niraiá . Tukui paiwa suma iuiarispa mañagkunata , mana michaspallami ima mañaskata karamú .
Chasallatami willaraiá , kasa nispa : Atun Taita Diuswa tukui suma iuiarispa mañagkuna kispiriskami tukungapa kankuna .
Paiwa mana iuiarispalla kaugsanakuspaka , ¿ imasatak paita mañangakuna ? Paimanda ñi ima mana uiaspaka , ¿ imasatak paiwa iuiaringakuna ? Ñi pipas mana paikunata Alli Willaita willagrigpikunaka , ¿ imasatak iachangakuna ?
Paikunapagma Taita Dius ñi pitapas mana kachagpika , ¿ pitak willagringa ? Chasallatami willaraiá , kasa nispa : Maikanpas Alli Willaita willangapa chaiamugpika , iapa allimi uiarigsamú .
Maituku Alli Willaita willanakugpipas , mana tukuikuna munankunachu , chi willaita uiangapa . Chasallatami Isaías kasa niska karka : Taitiku , ¿ pikunatak munarkakuna , nukanchi ima willaskata suma uiangapa ? Maillakunalla .
Chasamanda , Alli Willaita uiaspami Cristowa iuiarii pudinchi . Chi Alli Willaita , pai kikin Cristo kachamuskami niraiá .
Chasa niraiagpipas , nuka tapuni : ¿ manachu Alli Willaita uiarkakuna ? Chitaka allillami uiarkakuna . Chasallatami willaraiá , kasa nispa : Chi rimai , tukui kai alpapimi uiarigsamurka . Maipi runakuna tiaskapipasmi iacharigsamurka .
Kasapasmi tapuni : chasa kagpika , Israelmanda runakunaka , ¿ manachu chasa iacharkakuna ima niraiagta ? Ñugpata , Moiseska kasami nirka : Atun Taita Diusmi ni : “ Mana nukapa runakuna kaskata nuka agllaska kagmandami iuiachingapa kaikichita , paikunata mana allilla iuiaspa kawangapa . Nuka , mana iuiaiiug runakunata agllaspa kagmandami rabiachingapa kaikichita ” .
Isaiaspas , mana manchaspallami kasa nirka : Atun Taita Diusmi ni : “ Mana maskawanakugmi tariwarkakuna . Mana nukamanda tapunakuskatami kawarirkani ” .
Ikuti Israelmanda runakunamandaka kasami nirka : Nuka ima niskata mana uiawaspa piñarispalla kagkunataka chisiagtami iskandi makikunawa chaskingapa suiakurkani .
Chasa kagmandaka , ikuti tapusa : Taita Dius , ¿ pai agllaska runakunatachu wabutirka ? Ñi imapas manima . Nukapasmi Israelmandapura kani . Nukapa ñugpamanda achala taita , Abrahammi karka . Paipa wambra Benjaminpa iawarmi kani .
Taita Diuska , pai ñugpamanda agllaska runakunata mana wabutirkachu . Ñugpamanda librupi , Elías suti Santu Ispirituwa rimagmanda willaraiaskata , ¿ manachu iachangichi ? Paika , Taita Diusta mañakuspa , Israelmanda runakuna mana allilla kagtakuna willaspa , kasami nirka :
Taitiku , kamba Santu Ispirituwa rimagkunatami wañuchirkakuna . Kammanda rupachidiru altarkunatapasmi wagllichirkakuna . Nukallami chara kaugsa kani . Nigpika , nukatapasmi wañuchiwangapa munanakú .
Chiura Taita Diuska , kasami paita ainirka : Baal suti ianga diuspa ñugpa ladu mana kunguringapa , kanchis waranga runakunatami nukamanda wakachirirkani .
Kuna punchakunapas , chasallatami Taita Dius , Israelmanda runakunata suma kuiaspa , maikankunata agllaku .
Taita Dius , paipa iapa suma kuiaiwami agllaku ; mana kanchu paikuna ima allilla ruraskamanda . Allilla ruraskamanda Taita Dius agllakugpika , pai suma kuiaska , ñi imapaschar mana niraiantra .
Chasa kagmandaka , ¿ imatak nisunchi ? Israelmanda runakuna maskarinakurka , mana pandarig tukungapa . Nigpika , manima chasa tarirkakunachu . Taita Dius agllaskakunallami mana pandarig tukugsamurkakuna . Ikuti chi sugkunataka paikunapa iuiai tutaiachiskasinami tukugsamurkakunata .
Chasallatami ñugpamanda librupi willaraiá , kasa nispa : Taita Dius , paikunata iapa puñuipisina iukangapami iuiachirka ; chiwanka , ñawiwa kawaspapas , mana kawagsina tukungapa ; rinriwa uiaspapas , mana uiagsina tukungapa . Kunankamami chasa runakuna tiankuna .
Davidpas , kasami chi runakunamanda nirka : Moisés ima rurangapa willaska , paikuna suma achka mikui iukagsinami ka . Chi willaraiaskapi urmangapa waskakunasina u tugllasinami tukupungapa kankunata . Chi tugllapi urmagkunataka diltudupa ninamami sitai tukungapa kankuna .
Paikunapa ñawi wichkaskasinami tukugsamungapa ka ; chasaka , mana kawagsina tukungapakuna . Wasa pakiskasinami patariska imaurapas kangapa kankuna .
Mana kagpika , ikuti tapusa : judiukuna chasa Cristomanda takarigsina ruraspa , ¿ diltudupachu urmaskasina tukurkakuna ? Ñi imapas manima . Kikin judiukuna Cristota mana uiaskamandami mana judíu kagkunaka pudinkuna kispiringapa ; chiwanka judiukuna , chasa kawaspa , paikunasinallatata Cristowa tukugsamungapakuna .
Judiukuna Cristota mana uiaspa sitai tukugmandami mana judíu kagkunaka , Taita Diuswa iapa iukagsina tukugsamurkakuna . Tukui judiukuna Taita Diuswa ikuti tukugsamuuraka , askurinti iapa suma allillami tukugsamungapa ka .
Kunauraka , kamkuna mana judíu kagkunatami kasa niikichita . Cristo kikinmi nukata kachamuwarka , mana judíu kagkunata Alli Willaita willaspa puringapa . Chimandami , nukapa suma alli iuiaita suma iuiarispa , chita willaspa purikuni ,
kasa munaspa : ¡ amalai nuka kikinpa runakunapas munantrakuna , kamkunata kawaspa , Cristowa tukugsamungapakuna ; chasaka , kispiringapakuna !
Taita Dius , judiukunata wabutispa , mana judiukunatami agllarka ; chasaka , tukuikuna paiwa pasinsiachirispa kangapakuna . Judiukunata Taita Dius ikuti kaiauraka , ¿ imatak niraiangapa ka ? Wañuska kaspa , kaugsariskami niraiangapa ka .
Kasapas . Ñugpa ruraska tanda Diuspalla niraiangapa kagpika , tukui tanda rurangapa chapuskapasmi paipalla niraiangapa ka . Chasallata , sacha angu Diuspalla niraiangapa kagpika , malkikunapasmi paipalla niraiangapa ka .
Alli olivos sachamanda sug malkikunata kuchuskasinami sug judiukunaka tukurkakuna . Ikuti kamka , mana judíu kaspa , sachukupi wiñaska olivos malkisinami kangi . Chi malkita apaspa , alli olivos kuchuska malkima tarpuskasinami llutaska kangi . Chasaka , chi alli olivos sacha angukunawa Diuspa kaugsaiwami kallarirkangi .
Chimanda , ¡ ujalallapas iuiakungi : “ Alli olivos sachamanda kuchuska malkisinakunamanda mas allimi kani ” ! Chasa iuiaspaka , iuiarii , kamka mana anguta charig kagta . Chasapaka iuiarii : angukunami kamta charig kankuna .
Kasachar niwantrangi : “ Chi malkikuna kuchugsinami tukurka , nukata chima tarpugsina llutaspa rurawangapa ” .
Ari . Judiukuna mana Cristowa iuiarigmandami chi sacha malki kuchugsina tukugsamurka . Ikuti kamka , paiwa suma iuiariskamandallami chi kuchuskama tarpuskasina llutaska tukugsamurkangi . Chimanda , mana atun tukungi . Chasapaka , Taita Diusta suma kuiaspa manchaspalla iuiakungi .
Imasami Taita Dius , chi sacha kikinpa malkisinakunata mana chillapi sakirka : kampasmi chasallata pudingi pasanga , mana allilla kagpika .
Chimanda iuiarii , Taita Dius iapa alli kagta ; chasallata , iapa rabiarig kagta . Paita mana uiagkunata iapa rabiarigmi ka . Ikuti kamwaka iapa allimi ka . Chasa kagmanda , kamka iukangimi , mana kungarispalla , Taita Dius kamwa iapa alli kagta iuiarispalla kanga . Kungarigpika , kampas chi sachamanda malki kuchuskasinami tukunkangi .
Chi judiukuna Cristowa mana iuiarigkuna paita uiagsamugpikunaka , Taita Dius , chi sachamallatatami paikunata ikuti tarpugsina llutaspa ruragsamunga . Taita Diusmi pudí , chasallata ruragsamungapa .
Sachukupi wiñaska olivos sachamanda malkita kuchuspa , alli olivos sachama tarpugsina llutaspami kamta rurarka . Mana chasa rurangapa pudiringasina kagpipas , allillami chasa rurarka . Taita Dius , kamta chasa ruraspaka , ¿ manachu mas allilla pudinga , chi alli olivos sachama judiukunata ikuti tarpugsina llutaspa ruranga ? Ari .
Taitakuna i mamakuna , munakunimi , manara pipas iachaskata kamkuna iachangapa ; chasaka , kamkuna mana iuianakungapa : “ Nuka , tukuimi iachani ” . Israelmanda runakuna maikankunata iuiai tutaiachiskasinami tukurkakunata ; chika , mana judiukunata maituku achka agllaska , Cristowa tukugsamunkama .
Chasa tukugsamuurami tukui Israelmanda runakuna kispiringapa kankuna . Chasallatami ñugpamanda librupi willaraiá , kasa nispa : Sión lumamanda , kispichigmi samungapa ka . Paika , ñugpamanda achala taita Jakobpa wambrakunapa wambrakuna jiru ruraskakunatami kispichigsamungapa ka .
Nuka ñugpata paikunawa iuiarispa rimaskaka , kasami tukungapa ka : paikuna mana allilla ruraskakunata nuka pasinsiaura .
Israelmanda runakuna , Alli Willaita wabutispa , Taita Diusta manami munagsamurkakuna ; chasaka , kam mana judíu kagkunamanda allilla tukungapa . Chasa kagpipas , paikunapa ñugpamanda achala taitakunata Taita Dius agllaskamandami paipa kuiaska chara kankuna .
Taita Dius ima karaskata mana kichunchu . Pai kikin agllaskakunata mana wabutinchu .
Chasallata , imasami kamkuna , ñugpata mana Taita Diusta uiarkangichi ; ikuti kunauraka , judiukuna paita mana uianakugmanda , pai kamkunamanda suma kuiaspa llakirirka :
chasallatami , judiukuna kunaura mana paita uiagkuna kagpipas , mas nispa paillatata ikuti judiukunamanda llakiringapa ka ; imasami kamkunamanda llakirirka : chasallata .
Tukuikunatami Taita Dius sakirka , paita mana uiagkuna kangapa ; chasaka , tukuikunata suma kuiaspa llakirispa , pai kikin kispichingapakunata .
Taita Dius , ña askurinti sumami kuiá . Ña askurinti iuiai iachami ka . Pai ima iuiakuskata , ñi pipas mana iachangapa pudinchichu . Mana imapas pudinchichu , pai ima rurakuskata iachangapa ima niraiagta .
Chasallatami ñugpamanda librupi willaraiá , kasa nispa : Atun Taita Dius ima iuiakuskata , ñi pipas mana iachanchu . Paita ñi pipas mana imapas iuiachinchu .
Ñi pipas mana paita imapas ñugpa kararkachu , pai kutichingapa .
Tukuimi paimanda karaska tia . Paimi tukui rurarka . Pai kikinmandami tukui ruraska tia . Paita imaurapas iapa suma atun kagta nisunchi . Chasa kachu .
Taitakuna i mamakuna , Taita Dius suma kuiaspa llakiskamandami kasa mañaikichita : kam kikinkuna , Taita Diusta kamarikusina iukachiriichi , paimandalla kaugsangapa ; chasaka , pai suma kuntintulla kamkunata kawangapa . Chasami kamkunata chaiaku , tukui iuiaiwa Taita Diusta suma atuniachingapa .
Mana kaugsaichi , kai alpamandakunallawa iuiarispa . Iukangichimi , Taita Dius kamkunapa iuiaita sug rigcha iuiachiskakunawa mas suma iuiarispa kaugsangakuna . Chasa kaugsaspaka , iachankangichimi , Taita Dius ima munakuskata rurangapa . Paipa ñawipi sumaglla kagta kawachispami tukuipi allilla ruraspa iukangichi kaugsanga .
Taita Dius suma kuiawaskamandami tukui kamkunata kasa niikichita : imasa kikinmanda iuiai iukaskamanda mas atun mana iukangichi iuianga . Chasapaka , imasami Taita Dius , pai imasa munaskasina sug sugta karamú , paiwa suma iuiarispa kangapa : chasallatami iukangichi iuiaringa .
Imasami suglla kuirpupi , chaki , maki , uma , imapas achka iukagpipas , sug sug rigcha , sug sug rigcha rurankuna :
chasallatami nukanchipas , achkakuna kaspapas , Cristowa suglla kagsina kanchi . Nukanchi tukuikunami suglla kuirpu niraianchi .
Taita Diuska , nukanchita sugta sug rigcha , sugta sug rigcha , pai imasa munaskasinami karamú , nukanchi kikinpura aidanakuspa kaugsangapa . Pai kikin Santu Ispirituwa rimangapa karamugpika , pai imasa iuiachiskasina willasunchi , paiwa suma iuiarispa .
Sugkunamanda tukuipi allilla rurangapa karamugpika , paikunamanda allilla suma rurasunchi . Sugkunata iachachingapa karamugpika , paikunata allilla iachachisunchi .
Sugkunata sumaglla iuiachingapa karamugpika , paikunata sumaglla iuiachisunchi . Kulki u imapas karangapa chaiagpika , mana karagsina iuiarispa karasunchi . Mandag kangapa chaiagpika , allilla iuiarispa suma mandachu . Ministiskakunata suma kawaspa , imapas karangapa chaiagpika , alli iuiachiiwa karasunchi .
Tukui iuiaiwa sutipa allilla kuianakuichi . Mana munaichi jiru ruraikunata . Ikuti tukui allilla ruraikunataka suma ruraspa kaugsaichi .
Waugkindikunasina parijuma kuianakuichi . Sugkunata : “ Nukanchimanda mas allimi ka ” kam kikinpuramanda iuiarispa kaichi .
Ima ruraikunapas allilla ruraichi , mana killaspalla . Iaia Jesús imasa munakuskasina tukuipi allilla iuiarispa ruraichi .
Paita suma iuiaiwa suiaspa , alli iuiachiiwa kaichi . Iapa llakiikuna chaiamugpika , mana llakiiwa kagsina kawachiichi . Mana sakiichi , Taita Diusta mañaspa kaugsangapa .
Taita Diuspalla kagkunata ima ministiriska karaichi . Kamkunapa wasima pipas chaiagrigpika , sumaglla “ Iaikui ” niichi .
Kamkunata jiru rurangapa iuiaspa kawagkunataka niichi : “ Taita Dius , kamta iapa kuiaspa kawapuachu ” . Paikunata mana randichingapa iuiaichi . Chasapaka , Taita Diusta paikunamanda mañapuichi .
Alli iuiachiiwa kagkunawa kangapa chaiagpika , chasallata alli iuiachiiwa kaichi . Chasallata , wakanakuskawa kangapa chaiagpika , paikunawa llakii iukaichi .
Kam kikinpura sugllasina iuiarispa kaugsanakuichi . Atun tukugsina iuiarispa mana kaichi . Chasapaka , uchulla kaskakunawa sugllapi tukuichi . Mana iuiarispa kaichi : “ Nuka , tukuimi iachani ” .
Kamkunata mana allilla ruragkunataka mana randichiichi . Iuiariichi , tukuikunapa ñawipi allilla ruraspa kaugsangapa .
Kamkunata imapas rurangapa chaiagpika , allilla ruraichi ; chiwanka , tukuikunawa sumaglla kaugsanakungapa .
Nukapa kuiaskakuna , kamkunata mana munagkunataka mana chasallata randichiichi . Chasalla sakiichi . Taita Diusmi paikunata justisiangakunata . Chasallatami ñugpamanda librupi willaraiá , kasa nispa : Atun Taita Diusmi ni : “ Nukami justisiasa . Paikuna jiru ruragpikunaka , nukatami chaiawaku , chasallata paikunata rurangapa ” .
Ikuti : Kamta mana munag iarkaiwa kagpika , kam iukangimi mikui karanga . Iakunaiwa kagpika , iukangimi upiangapa karanga . Kam chasa allilla ruragpika , paitaka ñawi ruparispa , pingaisinami iuiachinga .
Kamta ima jirukuna rurangapa iuiaita mana sakiringi . Chasapaka , alli ruraikunawa jiru iuiaikunata binsingi .
Tukuikunami iukanchi , mandagkuna ima niskata uianga . Mandagkunata Taita Dius mana churagpika , ñi pipas manachar tiantra . Kunaura mandagkunaka , Taita Dius churaskakunami kankuna .
Chimanda , chi mandagkunata mana uiagkunaka , Taita Dius mandangapa churaskatami wabutinkuna . Chasa mana uiagkunaka justisiaimi tukungapa kankuna .
Mandagkunaka , alli ruragkunata manchachingapa mana kankunachu . Mana alli ruraspa kaugsanakuskata manchachingapami churaska kankuna . ¿ Manachu munangichi , mandagkunata mana manchaspalla kaugsangapa ? Chasa munaspaka , allilla ruraspa kaugsaichi . Chasa kaugsagpika , mandagkuna kamkunata ningapami kankuna : “ Alli runami kangi ” .
Mandagkunaka , Taita Diusta aidagkunami kankuna , kamkuna allilla kaugsangapa . Kamkuna imapi mana allilla ruraspaka , iukangichimi manchaspa kangakuna . Mandagkuna , Taita Diusta aidag kaspa , mana ianga barata charirinkunachu . Mana allilla ruragkunamandaka asutigkunami kankuna .
Chimandami chaiá , paikuna ima niskata uiangapa . Asutii tukungapa manchaspalla , manima ; kamkunapa alli iuiaipi iuiarispami iukangichi chasa uianga .
Paikuna mandagkuna kagmanda iukangichimi , paikunata kulki paganga . Mandagkuna , Taita Diusta aidagkuna kaspa , iukankunami imaurapas paikunata imasa chaiaskasina ruraspa kaugsanakunga .
Tukui mandagkunata imasa chaiaskasina kuaichi . Impuistu chaskigta kulki kuaichi . Rama mañagtaka rama kuaichi . Suma kuiangapa chaiaskataka suma kuiaichi . Suma rimai iukaskataka suma rimaichi .
Mana pitapas dibiichi . Iukaichi dibisinaka , kam kikinpura sumaglla kuianakuspa kaugsangapaglla . Sugkunata kuiagkuna , tukui ima Moisés niskata allilla ruragkunami niraiankuna .
Chi niskapi , kasami willaraiá : “ Mana sugpa warmiwa kariwa siriringi . Mana pitapas wañuchingi . Mana sisangi . [ Mana pimandapas llullangi . ] Sugkuna iukaskakunata mana munaringi ” . Sug mandaikunapasmi tia . Chasa tiagpipas : “ Kam kikintasinami iukangi , tukui runakunatapas kuianga ” ; chasa ruragpika , tukui ima Moisés niskata allilla ruragkunami niraiankuna .
Chasa kuiagkuna , mana pitapas jiru rurangapa iuiankunachu . Chimandami , chasa kuianakuspa kaugsanakugmanda , tukui ima Moisés niskata allilla ruragkuna niraiankuna .
Kasapas iuiariichi : kuna punchakuna imasa kagta . Nukanchi Iaia Jesucristowa suma iuiaringapa kallariska , kunaurami kispichii puncha sutipa ña chaiamuku . Chimanda , puñunakugsina niraiagkuna rigchariichi .
Tuta ña pakarii tukugsinami chaiamuku . Chimanda , iana tutapisina mana allilla ruraikunata sakisunchi . Wañuchinakudiru katanga churarigsina tukusunchi ; chasaka , punchapisina kaugsangapa .
Punchapi purinakugsina , tukuipi allilla ruraspa kaugsanakusunchi . Mana kaugsasunchi , iapa mikuspa i machagta upiaspa . Chasallata , maikan kari warmiwa pandarispa i jiru ruraikunata ruraspa mana kasunchi . Mana piñachirinakuspalla i sugkunata jiru iuiaiwa mana kawaspalla kasunchi .
Chasapaka , Iaia Jesucristopa iuiaita churarigsina tukungichi . Mana iuiangichi , kam kikinkunapa kuirpupi ima jiru iuiaskasina rurangapa .
Manara Cristota allilla rigsigkunata sumaglla chaskiichi , mana imapipas llakichinakuspalla .
Cristowa tukuskakuna , maikankuna iuiankunami , tukui mikui , mikudiru kagta . Ikuti sugkunaka , manara Cristota allilla rigsispa , iuiankunami , aicha mikuspaka , pandarig niraiagta .
Tukui mikuikunata mikugka , aicha mana mikugta mana wabutichu . Chasallata aicha mana mikugka , tukui mikuikunata mikugta mana ñi imapas nichu . Taita Diusmi iskandikunata ni : “ Allillami ka ” .
Kam , ¿ imapatak sug patrunpa lutrinta ningi : “ Mana allilla ruraspami kangi ” ? Pai allilla u mana allilla rurakuskata , kikin patrunmi iuká kawanga . Chasa kagpipas , Iaia Jesusmi paita aidanga , allilla tukugsamungapa . Chimandami mikug u mana mikug kaskakunata pai ningapa ka : “ Allillami ka ” .
Kasapas . Sugkuna iuiankunami , sug puncha , sugkunamanda mas atun wardadiru tiagta . Ikuti sugkunaka iuiankunami , ñi imapas mana atun wardadiru puncha tiagta . Kamkuna imasa mas suma rurangapa iuiariskata ruraspa kapuaichi .
Maikanpas wardadiru puncha samakuspaka , Iaia Jesusmanda iuiarispa samachu . Tukui mikuikunata mikugka , Taita Diusta : “ Pai Siñur ” nispa , Iaia Jesusmanda iuiarispa mikuchu . Aicha mana mikugpas , Iaia Jesusmanda iuiarispa mana mikuchu . Paipas , Taita Diusta : “ Pai Siñur ” nichu .
Ñi pipas mana kaugsanchichu nukanchimandalla . Chasallata wañuipas , mana nukanchimandalla wañunchichu .
Kaugsanakunkama , Iaia Jesusmandami kaugsanakunchi . Wañuurapas , Iaia Jesusmandami wañusunchi . Chasapika , kaugsanakuspa wañuurapas , Iaia Jesuspallami kasunchi .
Iaia Jesucristo , wañuspaka , kikinmi kaugsarirka ; chasawaka , wañuskakunata kaugsagkunatapas iaia mandag kangapa .
Nigpika kamka , ¿ imapatak Cristowa tukuskakunata nikungi : “ Kam , mana allilla ruraspami kangi ” ? ¿ Imapatak paikunata wabutikungi ? Tukuikunami iukanchi , Taita Diuspagma chaiagringa . Chipimi allilla u mana allilla ruraskakunata kawachii tukusunchi .
Chasallatami ñugpamanda librupi willaraiá : Atun Taita Diusmi kasa ni : “ Nukapa kaugsaiwami sutipa kasa nini : Tukuikunami nukapa ñugpa ladu kunguriwangapa kankuna . Tukuikunami niwangapa kankuna : ‘ Kam , tukuimanda mas alli , mas suma , tukuikunapa iaiami kangi ’ . ”
Chasaka , tukuikunami iukanchi , Taita Diuspa ñawipi ima ruraskakunata willarigringa .
Chimandami iukanchi , parijuma mana pitapas ninakunga : “ Mana allilla ruraspami kangi ” . Chasapaka , kasa iuiarisunchi : Cristowa tukuskakunata mana imapipas pandachispa , pandariipi urmachisunchi .
Iaia Jesusmanda iuiarispa , iachanimi , ñi ima mikui , Diuspa ñawipi mapasina mana kagta . Ikuti maikanpas : “ Mapami ka ” iuiarigpika , chasa iuiarigmanda mapami niraiapunga .
Kam , sug waugki pandarig niraiaska mikuita paipa ñawipi mikukugpika , mana parijuma kuianakugsinami tukungi . ¡ Amalai kam chasa mikukuskata kawaspaka , chi runa Cristowa iuiakuskata sakintra , Cristo paimanda wañugpipas !
Chimanda , kamkuna tukui mikuikunata mikug kagpipas , mana tiachu ñi pipas kawaspa , ningapa : “ Chika , mana allilla kanchu ” .
Taita Dius ima niskata ruraspa kaugsangapaka mana niraianchu kasa u chasa mikuspa upiaspa kaugsangapa . Santu Ispirituwa alli iuiachiiwa allilla ruraspa , sumaglla kaugsangapami niraiá .
Chasa kaugsaspa , Cristo ima niskata ruragka , Taita Diusta sumagllami kuntintachí . Chasa allilla ruragmandami maikan runapas ninkuna : “ Pai , allimi ka ” .
Chimanda maskasunchi , imapipas tukuikunawa sumaglla kaugsanakungapa ; chasaka tukuikuna , alli suma iuiai iuiachinakuspa kangapa .
Kam ima sugkunapa ñawipi mikuskamanda , ¡ ujalallapas Taita Dius paikunata suma ruraska kaskata puchukagsina rurakungi ! Tukui mikui , mikudirumi niraiá . Chasa niraiagpipas , kam ima mikukuskata sug waugki , kawaspa , nichu mana allilla kagta : chiwanka , sutipami kammanda mana allilla tukunga .
Cristowa tukuskakuna mana pandaringapa , mas allilla kantra , aicha mana mikungapa , binu mana upiangapa , ñi imapas pandachigsina mana kangapa .
Kam ima mikudiru iuiakuskata Taita Diuspa ñawillapi iuiakungi . Maikanpas , mikukuspa , paipa iuiaipi mana tiachu imapipas mana allilla ruraska kagta : chi runaka , Taita Diuspa iapa kuiaskami ka .
Ikuti maikanpas , mikukuspa tapurikuchu : “ Kai mikui , ¿ allilla u mana allillachu ka ? ” : paika , ña pandarigmi tukú . Ima ruraipipas alli kagta suma iuiaringataka , sug rigcha iuiarispa ruragpika , paika pandariipimi ña urmaska niraiá .
Nukanchi Cristowa suma iuiarispa kagkunaka iukanchimi , manara paita allilla rigsigkunata , paikuna ima iuianakuskamanda ñi imapas mana ninga . Nukanchi kuntintarispa kangapa mana iuiarisunchi .
Tukuikunami iukanchi iuiaringa , sugkunapas allilla kangapa ; chasaka paikunapas , alli suma iuiai iuiachii tukungapakuna .
Cristopas mana iuiakurkachu , kikinlla kuntintarispa kangapa . Nigpika , kasami ñugpamanda librupi paimanda willaraiá : “ Kamta kamispa rimaskakunaka , nukatami chaiawarka ” .
Taita Diusmi ñugpamandata tukui iskribichirka , nukanchita iachachingapa . Chi willaraiaskapi nukanchi iachaikuspaka , iukanchimi , sumaglla iuiachirispalla , chi iuiaillawa mana sakispalla suiangakuna .
Taita Diusmi sumaglla nukanchita iuiachimú , mana sakispalla kaugsangapa . Paimi kamkunata iuiachimú , kam kikinpura suglla iuiaiwa kaugsanakungapa ; imasami Jesucristo kaugsarka : chasallata .
Chasaka , sugllapi suglla rimagsina , nukanchipa Iaia Jesucristopa Taita Diusta ningichi : “ Kam , iapa suma atunmi kangi ” .
Chasamanda , imasami Cristo , kamkunata suma chaskirka : chasallata kam kikinpura suma chaskinakuichi ; chasawaka , Taita Diusta ninakungapa : “ Kam , iapa suma atunmi kangi ” .
Kasapasmi niikichita : Cristo samurkami , judiukunamanda allilla rurag kangapa ; chasaka , Taita Dius ima nukanchipa ñugpamanda taitakunata niska tukungapa . Chiwami kawachirka , Taita Dius ima niskata sutipa rurag kagta .
Mana judíu kagkunamandapasmi Cristo samurka . Paikunamandapasmi Taita Dius llakirirka ; chasa iachaspaka , paita : “ Kam , iapa suma atunmi kangi ” ningapakuna . Chasallatami Cristomanda ñugpamanda librupi willaraiá , Taita Diusta kasa nispa : Mana judíu kagkunapa chaugpipipas ningapami kaiki : “ Iapa suma atunmi kangi ” . Kamta suma atuniachispa kantangapami kaiki .
Kasapasmi willaraiá : Kamkuna mana judíu kagkuna , Taita Dius agllaska runakunawa alli kuntintarispa iuiachiriichi .
Ikuti kasapasmi willaraiá : Tukui kamkuna mana judíu kagkuna , atun Taita Diusta niichi : “ Kam , iapa suma atunmi kangi ” . Tukui alpapi kaugsagkuna , chasallata paita nisunchi .
Ikuti Isaiaspas , kasami willarka : Isaí suti runapa iawarmandami tiagsamungapa ka , mana judíu kagkunatapas iaia mandag tukugsamungapa . Paitami mana judíu kagkunapas suma iuiaiwa suiangapa kankuna .
Taita Dius suma iuiaiwa suiangapa iuiachig , paillatata tukui kamkunata iuiachichu , paiwa suma iuiarispa , alli iuiachiiwa sumaglla kaugsanakungapa ; chasaka , Santu Ispiritupa iapa iachaiwa paita imapipas suma iuiaiwa suiaspalla kaugsangapa .
Nukapa taitakuna i mamakuna , nuka kamkunamandami allilla iuiani , tukuipi alli kaspa , allilla iachaiwa kagtakuna . Chiwanka pudingichimi , kam kikinpura sumaglla iuiachinakuspa kaugsanakunga .
Nuka chasa iuiaspapas , kai kartapi mana manchaspallami imakunamanda rimarkaikichita , kamkunata iuiachingapa . Taita Dius , iapa kuiawaspa , mingawaskamandami chasa rimarkaikichita ;
chasaka , Jesucristo ima niwaskata ruraspa , mana judíu kagkunata Taita Dius Alli Willaita karamuwaskata willangapa . Munakunimi , mana judíu kagkunata Taita Diuspa ñawipi sug kamarikutasina chaskiwangapa ; chasaka paikuna , Santu Ispirituwa Taita Diuspalla kangapakuna .
Chimandami , Taita Dius ima munakuskata nuka ruraskamanda , Jesucristowa kaspa , iapa alli iuiachiiwa kani .
Nuka kikinmandalla ñi imapas mana rimarinichu . Cristo kikinmi iuiachiwarka , nuka mana judíu kagkunata kaiangapa ; chasaka paikunapas , Cristowa tukungapakuna . Chimandami nuka mana manchaspalla rimani . Rimaikunawa i ruraikunawa ,
mana imaurapas ruraska ujnachingasina kawachiikunawa , Santu Ispiritupa iapa iachaiwami mana judíu kagkunata kaiangapa iuiachiwarka . Chiwanka , Jerusalenmanda kallarispa , Iliria alpakama , tukuipimi Cristomanda Alli Willaita willaspa purirkani .
Chasa kagpipas , sugkuna willai kallariskapi , mana ; chasapaka munakurkanimi , Cristopa sutita manara iachariska alpakunapi Alli Willaita willagringapa .
Chasallatami ñugpamanda librupi willaraiá , kasa nispa : Paimanda ñi ima mana iachariska alpakunapimi chi Alli Willaita uiangapa kankuna . Paimanda ñi imaurapas mana uiagkunami iachagsamungapa kankuna .
Chasa willai purikuspami , kamkunapagma ikuti ikuti chaiagringapa munakuspapas , mana pudirkani .
Ikuti kunauraka , ñami kai alpakunapi puchukarkani willaspa puringapa . Ña achka watamandatami munakurkani , kamkunapagma chaiagringapa .
Chimandami iuiakuni , España suti alpama rikuspa , kamkunata kawaspa ialigringapa . Kamkunapagma chaiagriura , iapa allimi iuiachiwangapa ka . Kamkunaka , ima ministiskami karawankangichi , nuka Españama chaiagringapa .
Kunauraka , Jerusalenmami rikuni , Taita Diuspalla kagkunata mailla kulkiwa aidagringapa .
Masedonia i Akaia alpakunapi kaugsaspa Cristowa tukuskakunaka munanakurkami , kulki tandachispa , Jerusalenma kachangapa ; chitaka , mana ñi ima iukaska Taita Diuspalla kagkunata karangapa .
Paikunapa iuiaillawami chasa aidangapa munarkakuna . Paikunatami chaiarka , chasa aidangapa . Taita Dius judiukunata Alli Willaita karamuskata chi mana judíu kagkuna chaskiskamandaka , iukankunami judiukunata ima ministiskakunata aidangakuna .
Chimanda , chi tandachiska kulkita Jerusalenpi kaugsanakuskata nuka karagringapa puchukauraka , Españama rikuspa , kamkunapagpi iaikuspami ialigrisa .
Kasami iachani : kamkunapagma nuka chaiagriura , Cristomi nukanchita mas suma kuiangapa ka .
Taitakuna i mamakuna , nukanchipa Iaia Jesucristomanda i Santu Ispíritu karamuska kuiaimandami mañaikichita : nukamanda Taita Diusta suma mañaspa aidawaichi .
Mañapuaichi , Judea alpapi kaugsaspa Cristota mana uiagkunamanda Taita Dius michawachu . Chasallata mañapuaichi , Taita Diuspalla kagkunaka , Jerusalenpi nuka apakuska kulkita sumaglla mana piñarispalla chaskiwachukuna .
Chiwanka , Taita Dius munagpika , kamkunapagma alli iuiachiiwa chaiagrispa , kamkunawa allilla samarigringapa mañapuaichi .
Taita Dius sumaglla kaugsaita karag , tukui kamkunawa kapuachu . Chasa kachu .
Nukanchipa mama pani Febeta allilla chaskipuaichi . Paika , Senkrea puiblupi Cristowa tukuskakunata aidagmi ka .
Imasami chaiá , Taita Diuspalla kagkunata chaskingapa : chasallata paitapas chaskipuaichi , Iaia Jesusta iuiarispa . Chi panika , achkakunata i nukatapas aidagmi ka . Allilla ruraskamanda , paita ima ministiskata karapuaichi .
Pani Priskata i paipa kusa Akilata : “ Puangi ” nipuaichi . Paikunapas , nukawa Jesucristomanda Alli Willaita willagkunami kankuna .
Paikuna , nukamanda asllamandallami kispirkakuna wañungapa . Chimanda paikunata , nukalla mana “ Pai Siñur ” ninichu . Tukui mana judiukuna , Cristowa tukuspa , maipi kagkunapasmi , “ Pai Siñur ” ninakú .
Priska i Akilapa wasipi Cristowa tukuskakuna sugllapi tandariskakunatapas : “ Puangi ” nipuaichi . Nukapa kuiaska waugki Epenetotapas : “ Puangi ” nipuaichi . Paika , Asia alpapi tukuikunamanda ñugpa Cristowa tukuskami ka .
Pani Mariatapas : “ Puangi ” nipuaichi . Paika , kamkunapuramanda achka allillami rurarka .
Nukapa alpamanda nukawa wichkaraiaskapi kaska waugki Andronikota i Juniastapas : “ Puangi ” nipuaichi . Paikunamandaka , Jesús kikin kachaska runakunami ninkuna : “ Iapa allimi kankuna ” . Nukamanda mas ñugpami Cristowa tukuska kankuna .
Iaia Jesuswa suma iuiarig kagmanda , nukapa kuiaska waugki Ampliatotapas : “ Puangi ” nipuaichi .
Waugki Urbano , nukanchiwa Cristomanda Alli Willaita willagtapas : “ Puangi ” nipuaichi . Nukapa kuiaska waugki Estakistapas : “ Puangi ” nipuaichi .
Waugki Apeles , Cristowa suma iuiarig kagta kawachirigtapas : “ Puangi ” nipuaichi . Waugki Aristobulopa wasipi kaugsanakuskatapas : “ Puangi ” nipuaichi .
Nukapa alpamanda kaska waugki Erodiontapas : “ Puangi ” nipuaichi . Waugki Narsisopa wasipi Iaia Jesuswa suma iuiarigkunatapas : “ Puangi ” nipuaichi .
Pani Trifenata i pani Trifosatapas : “ Puangi ” nipuaichi . Paikunapas , Iaia Jesusmanda allilla ruragkunami kankuna . Nukapa kuiaska pani Persidatapas : “ Puangi ” nipuaichi . Paika , Iaia Jesusmanda iapa sinchi ruragmi ka .
Iaia Jesús agllaska waugki Rufota i paipa mamatapas : “ Puangi ” nipuaichi . Paipa mamaka , nukapa mamasinami kapuá .
Waugki Asinkritota , waugki Flegonteta , waugki Ermesta , waugki Patrobasta , waugki Ermasta i tukui paikunawa waugkikunatapas : “ Puangi ” nipuaichi .
Waugki Filologota i pani Juliata , waugki Nereota i paipa panita , waugki Olimpasta i tukui paikunawa Taita Diuspalla kagkunatapas : “ Puangi ” nipuaichi .
Kam kikinpura Taita Diusmanda iuiarispa , “ Puangi ” muchanakuspa ninakuichi . Cristowa tukuskakuna maipi kagkunapas , tukuikunami kamkunata : “ Puangi ” ninakú .
Kam taita i mamakunata mañaikichitami : maikankunapas Cristowa tukuskakunata iskaima tukungapa piñachirinakuspa pandachigkuna kaskata kawapuaichi . Chasa pandachigkunaka , kamkuna Alli Willaita iachaikuskata tuntiachigsinami ruranakú . Paikuna kaskamanda anchuriichi .
Chasa ruragkunaka , nukanchipa Iaia Cristo imasa munakuskasina mana ruranakunchu . Pai kikinkuna iuiarispa munaskakunallatami ruranakú . Paikunapa miski simiwa , suma rimaiwami maikan manara allilla iachagkunapa iuiaita tuntiachinakú .
Kamkunaka Cristo ima niskata ruragkuna kagta , tukuikunami iachanchi . Chimandami kamkunamanda , nuka iapa alli kuntintulla kani . Kamkuna chasa kagpipas , munanimi , kamkuna iachakunasina mas suma ruraikunata agllaspa kangapa . Ikuti jiru rurangapaka , mana iachagsina kaichi .
Taita Dius , kamkunata sumaglla kaugsaita karag , mana unaillami iaia kukuta kamkunapa chaki sarudiru ukuma pambangapa ka . Nukanchipa Iaia Jesús , kamkunata sumaglla kawapuachu .
Waugki Timoteo , nukawa Alli Willaita willagmi kamkunata : “ Puangi ” niku . Nukapa alpamanda kaska waugkikuna Lusio , Jasón i Sosipaterpasmi , “ Puangi ” ninakú .
Nuka kikin Tersio , kai kartata Pablomanda iskribig , Iaia Jesusta iuiarispami , “ Puangi ” niikichita .
Waugki Gaiomi kamkunata : “ Puangi ” niku . Paipa wasipimi nuka Pablo kaugsakuni . Tukui Cristowa tukuskakunapasmi kaipi tandarinkuna . Waugki Erasto kai puiblupi kulki wakachigpasmi , “ Puangi ” niku . Waugki Kuartopasmi “ Puangi ” niku .
[ Nukanchipa Iaia Jesús , tukui kamkunata sumaglla kawapuachu . Chasa kachu . ]
Taita Diusta nisunchi , iapa suma atun kagta . Paimi pudí , kamkunata tukuipi allilla charingapa . Chasallatami nuka , Jesucristomanda Alli Willaita iachachispa willani . Chi Willaita , kai alpa manara tiagsamuskauramandata , mana pipas iachaska kaskatami .
Taita Dius , pailla iachaskata kunaura willangapa kachamurka . Ñugpamandata Santu Ispirituwa rimagkuna iskribiraiaskapipas , chi Willaita willaskami tiarka . Taita Dius kikin mana wañugmi chasa willangapa kachamurka ; tukui kai alpapi kaugsagkunaka , chi Willaita iachaspa , suma iuiarispa , Taita Dius ima niskata ruraspa kaugsangapa .
Taita Dius suglla tukui iachagta Jesucristowa nisunchi : “ Kam , iapa suma atunmi kangi , maituku waranga waranga watakuna ialigpipas ” . Chasa kachu .
Taita Dius nukata munawaskamanda , Jesucristo agllaska kachamuskami kani , Alli Willaita willaspa puringapa . Sóstenes suti waugkiwa kaspa ,
kamkuna Taita Diuswa tukuskakuna Korinto puiblupi kaugsagkunatami kai karta kachaikichita . Kamkuna , Jesucristowa suma iuiarigmandami Taita Diuspalla kangichi . Taita Diusmi kamkunata agllarka , paimandalla kaugsangapakuna . Nukanchipa Iaia Jesucristomanda iuiarispa paita mañagkuna maipi kaskapipas , paikunatapasmi chasallata agllarka . Jesucristoka , paikunapa i nukanchipa iaiami ka .
Nukanchipa Taita Dius i Iaia Jesucristo , kamkunata suma kuiaspa , suma iuiaiwa kawapuachu .
Taita Dius , Jesucristowa kamkunata iapa kuiaspami suma allilla karamurka . Chasamandami nuka , kamkunamanda imaurapas nukanchipa Taita Diusta : “ Pai Siñur ” nini .
Kamkunaka Cristowa tukuskakunamanda , Taita Dius tukuipipasmi suma iuiaipipa allillata karamurka ; chasaka kamkuna , mas suma allilla iachaspa , sugkunata iachachingapa .
Chasawaka , imasami Cristomanda willarkaikichita : chasallatami tukuipi allilla tukugsamurka .
Chasa , Santu Ispíritu sug rigcha sug rigcha karamuikunaka mana imapas kamkunata pisigsamunchu . Chasa sumaglla kaugsaiwami suianakungichi , nukanchipa Iaia Jesucristo ikuti samunkama .
Paimi kamkunata allillapi charinga , tukurii punchakama . Chasaka , nukanchipa Iaia Jesucristo samug puncha , mana pipas kamkunamanda ningachu : “ Mana alli runami karka ” .
Taita Dius ima rurangapa niskata chasami rurag ka . Paimi kamkunata agllarka , paipa wambra nukanchipa Iaia Jesucristowa suglla iuiaiwa tukuspa kaugsanakungapa .
Taitakuna i mamakuna , nukanchipa Iaia Jesucristomandami kasa mañaikichita : tukui suglla iuiaipi tukugsamuichi , mana sug rigcha sug rigcha rimanakuspalla . Tukuipi suglla iuiaiwa sugllapi iuiarispa kaugsapuaichi .
Pani Kloepa familiakunami willawagsamurkakuna : kam kikinpura piñachirinakuspasi sug rigcha sug rigchama tukunakungichi .
Sugkuna ninakungichisi : “ Nukanchi , Pablowami kanchi ” . Sugkunaka ninakungichisi : “ Nukanchika , Apoloswami kanchi ” . Ikuti sugkunaka ninakungichisi : “ Nukanchika , Pedrowami kanchi ” i “ Nukanchika , Cristowami kanchi ” .
Kamkuna chasa ninakugpipas , ¿ Cristo pitichiskachu ka ? ¿ Nuka Pablochu kamkunamanda kruspi klabai tukurkani ? ¿ Nukapa sutiwachu kamkuna baugtisai tukurkangichi ? Manima .
Kamkunata ñi pitapas nuka mana baugtisarkaikichitachu . Chimandami Taita Diusta : “ Pai Siñur ” nini . Iskaikunallatami baugtisarkani : Krispo i Gaiollata .
Chimanda , mana pipas pudinchu ningapa : “ Pablopa sutiwami baugtisai tukurkani ” .
Kunaurami iuiariwá : Estefanaspa wasipi kaugsanakuskatapasmi baugtisarkani . Sugkunata nuka baugtisaska , mana iuianichu .
Cristoka mana kachamuwarkachu baugtisangapa . Alli Willaita willangapami nukata kachamuwarka . Mana kachamuwarkachu , iapa ailastimaiwa iachasina iachachingapa . Cristo kruspi wañuchii tukuskamanda iachaskallawami munani , paiwa suma iuiarigsamuchukuna .
Cristo kruspi wañuchii tukuska , chi rimaika , diltudupa puchukaringapa kagkunataka sug upa rimaisinami paikunataka uiarí . Ikuti nukanchi kispichii tukungapa kagkunataka , Taita Dius iapa pudig kagtami chi rimai uiarí .
Ñugpamanda librupi , Taita Dius niskaka kasami willaraiá : Iachagkunapa iachaita nukami puchukangapa kani . Iuiaiiugkunapa iuiaikunatapas wabutingapami kani .
Kai alpamanda iachaikunaka , Taita Diuspa ñawipi upakunapa iuiaisinami niraiá . Chimandaka iachakuna , iachachigkuna i kai alpamanda iachaiwa sug rigcha sug rigcha rimanakugka , iangami ka ; ñi imapa mana balinchu .
Taita Diuska , tukuipi iachaspa , mana sakirkachu , kai alpapi kaugsagkuna kikinkunapa iachaiwa paita rigsingapa . Chasapaka munanmi , Alli Willaita willaskawa , paiwa suma iuiarigkunata kispichingapa , sugkunataka chi Alli Willaita upakunapa rimaisina uiarigpipas .
Judiukuna mañanakú , paikuna mana imaurapas kawaskasina ruraskata kawangapa . Mana judíu kagkuna , suma iachaiwa rimanakuskata uiangapami maskanakú .
Chasa maskanakuskataka , nukanchimi willanakunchi , Cristo kruspi wañuchii tukuska kagta . Chasa willauraka , judiukunataka iapa mana sumami uiarinkunata . Mana judíu kagkunataka upakunapa rimaisinami uiarinkunata .
Chasa kagpipas , Taita Dius kikin agllaska judíu i mana judíu kagkunapas , Cristomanda uiaspa , Taita Dius tukuipi allilla pudig i iachag kagtami ninchi .
Taita Dius mana iuiaiiugsina ruraskata kawarigpipas , maikan runakuna mas iacha ruraskamanda mas allillami ka . Chasallata , pai mana pudigsina ianga ruraskata runakunapa ñawipi kawarigpipas , maikan iacha mas allilla pudiskamanda mas allilla ruraskami ka .
Taitakuna i mamakuna , iuiaripuaichi : kamkuna , Taita Dius kikin agllaskakunami kangichi . Kai alpapi tiaskakunallawa iuiagkunapa ñawipi , maillakunallami iacha kangichi . Chasallata , maillakunallami atun i mandagsina kangichi .
Kai alpapi tiaskakunallawa iuiagkunapa ñawipi , upakunasinatami Taita Dius agllarka ; chasaka , iachakunata tuntiachingapa . Mana pudigkunasinatami Taita Dius agllarka ; chasaka , pudigkunata tuntiachingapa .
Tukuipi wabutiskakunasinatami Taita Dius agllarka . Ari , mana imapapas balig niraiaskakunatami agllarka ; chasaka , balig niraiagkuna mana baligsina tukungapa .
Chasawaka , Diuspa ñawipi ñi pipas mana ningachu : “ Nukami mas atun kani ” .
Pai Taita Dius munagmandami kamkuna Jesucristowa tukuska kangichi . Cristowami Taita Diuspa iachaita nukanchi chaskinchi , mana pandarig niraianchi i kispichiska kanchi , paimandalla kaugsangapa .
Chasamanda , imasa ñugpamanda librupi willaraiaskasina , kasami niraiá : “ Maikanpas atun tukuspa iuiarigka iuiarichu : ‘ Atun Taita Diuspalla kaspami atun kani ’ . ”
Taitakuna i mamakuna , nuka kamkunapagmami rirkani , Diuspa Rimaita ñi pipas mana iachaskata willangapa . Chitaka , iapa ailastimaiwa iachasina mana willarkaikichitachu .
Nuka kamkunawa sugllapi kaura , Jesucristollawami iuiakurkani , sug rigchaka mana iuiaspalla . Ari , Cristota kruspi wañuchii tukuskallawami iuiakurkani .
Nuka iapa manchaiwa chugchuspa i sambaiaskasinami kamkunapagma chaiagrirkani .
Nuka rimaiwa willakuura , mana iapa iachasina iuiachinakurkaikichitachu . Santu Ispirituwa i paipa iapa iachaiwami iuiachinakurkaikichita .
Chasaka kamkuna , mana runakunapa iachaiwa Jesucristowa tukugsamurkangichichu . Taita Diuspa iapa iachaiwami Cristowa tukugsamurkangichi .
Allilla wiñaskasina Cristowa iuiarigkunatami Taita Diuspa iachaita willanchi . Chi iachaika , kai alpamandakunapa mana kanchu . Chasallata , kai alpapi mandagkuna mana chita iachankunachu . Chi runakunapa iachaika , ñami puchukaringapa kankuna .
Taita Diuspa iachaitami nukanchi willanchi . Chi iachaitaka , ñi pi ñugpamandakunapas manara iacharkakunachu . Kai alpa manara tiagpita , Taita Dius niska karka , chi iachaiwa nukanchi diltudupa suma puncha luarpi kagringapa .
Chi iachaitaka , ñi maikan kai alpapi mandagkuna mana iacharkakunachu . Chita iachaspaka , manami suma atun Iaia Jesusta kruspi klabankuna .
Chasamandami ñugpamanda librupi willaraiá , kasa nispa : Ñi pipas mana kawaskasina , uiaskasina i iuiariskasinatami Taita Dius wakachiraiá , maikan paita kuiaskakunata karangapa .
Chi mana pipas iachaskataka , nukanchitami Taita Dius paipa Ispirituwa iachachirka . Santu Ispíritu , kawakuspa , tukuimi iachá . Taita Dius kikin ima iuiakuskatapasmi tukui iachá .
Ñi maikan runapas , sug runa ima iuiakuskata mana iachangapa pudinchu . Chi kikin runapa iuiai ispiritullapimi iachá . Chasallata ñi pipas , Taita Dius ima iuiakuskata mana iachangapa pudinchichu . Diuspa Ispiritullami iachá .
Nukanchika , kai alpamandalla iuiaikunata mana chaskirkanchichu . Taita Dius kachamuska Ispiritutami chaskirkanchi ; chasaka Taita Dius , nukanchita suma kuiaspa , pai ima karamuskakunata iachangapa .
Chikunataka kai alpapi kaugsagkunapa iuiaimandalla iachachiska rimaikunawa mana willanchichu . Santu Ispíritu iachachiska rimaikunawami willanchi . Chasaka , Santu Ispíritu ima iuiachiskata Santu Ispirituwa kagkunatami willanchi .
Maikanpas kai alpapi tiaskakunallawa iuiagka , Diuspa Ispíritu karamuskakunata mana chaskingapa munanchu . Chi karamuskakunamandaka “ Upakunapami ka ” nispami wabutí . Chi iachaikunataka mana iachangapa pudinchu . Santu Ispíritu iuiachiskallawami chikunata iachangapa pudirí .
Santu Ispirituta iukagka , tukuipimi kawaspa iachá , alli u mana alli kagtakuna . Ikuti paimandaka , ñi pipas kai alpamanda iuiaiwa mana pudinkunachu ninga , alli u mana alli kagta .
Chasallatami ñugpamanda librupi willaraiá , kasa nispa : Atun Taita Diuspa iuiaita , ¿ pitak rigsí ? ¿ Pitak paita imapas iachachingapa pudí ? Ñi pi . Chasa willaraiagpipas , nukanchika Cristo iuiachiskatami iuianchi .
Taitakuna i mamakuna , nuka mana pudirkaikichitachu , Santu Ispiritullawa iuianakuskataka rimangapa . Runakunapa iuiaillawa kagkunatasinami iukarkaikichita rimanga . Kamkuna , Cristowa tukuska kaspapas , wawakunasina manara iachagkunami kangichi .
Chimanda , llullu wawakunata lichilla upiachigsinami iachaikuita iachachirkaikichita . Ña atunkuna mikudiru kagsina iachaikunata manara pudirkanichu , kamkunata iachachingapa . Kunankama manara pudingichichu , chi iachaikunata iachangapa .
Charami runakunapa iuiaillata iukangichi . Chimandami kam kikinpura jiru iuiaiwa kawanakuspa i piñachirinakuspa kaugsanakungichi . Chasa kaugsanakuspaka , ¿ manachu runakunapa iuiaillawa kaugsanakungichi ?
Sugkuna ninakungichisi : “ Nuka , Pablowami kani ” ; “ Nuka , Apoloswami kani ” ; chasa ninakuspaka , ¿ manachu runakunapa iuiaillawa ninakungichi ?
Pablo i Apoloska , ¿ imatak kanchi ? Iaia Jesús ima niskata willagkunallami kanchi . Nukanchita uiaspallami kamkuna paiwa iuiarirkangichi . Imasami Iaia Jesús , nukanchita sug sugta mingarka : chikunatami ruranchi .
Nukaka , chagra tarpugsinami ruraspa , Alli Willaita willarkaikichita . Apoloska , chi tarpuskasinata iaku tallichigsinami paipa rimaiwa rurarka . Nukanchi chasa ruraskapi , Taita Diusmi chi rimaikunata wiñachí .
Chasaka , ñi tarpug ñi iaku tallichig mana imapas kagsinami niraianchi . Taita Diusmi tukuipi ka . Paimi chi rimaikunata wiñachig ka .
Tarpug i iaku tallichigka , iwalllami Diuspa ñawipi niraianchi . Imasami sug sug , alli u mana alli rurarkanchi : chimandami imasa chaiaskasina chaskisunchi .
Nukanchika , Taita Diusta aidagkunami kanchi . Kamkunaka , Taita Dius alpapi tarpuspa wiñachingapa chagrasinami kangichi . Chasallata , Taita Dius saiachikuska wasisinapasmi kangichi .
Taita Dius , suma kuiawaspa , alli iuiaitami karawarka . Chiwanka , alli iachagsina , wasichingapa kallariska rumita churagsinami Alli Willaita willarkaikichita . Sug iachachigka , chi kallariska rumi awapi wasi saiachikugsinami paipa rimaiwa ruraku . Sug sugta chaiakumi iuiarispa , allilla iachachingapa ; chasaka , chi awalla wasichikuska allilla kidagsina tukungapa .
Wasita kallariska rumi , ña churaskami ka . Chika , Jesucristo kikinmi niraiá . Chi kallariska rumi tiaskapika mana pudirinchu , sug rumipas churangapa .
Chi kallariska rumi awapika , kaikunawami wasi saiachingapa pudirí : kuriwa , kulkiwa , iapa suma rumikunawa , kaspikunawa , ugsawa , wirukunawa .
Chasawa saiachigkuna ruraskataka ninawa rupachispami iacharingapa ka , maikanwa allilla ruraska kagta . Chasallata , justisiai puncha chaiaura , sug sug imasa allilla u mana allilla iachachiskakunata ninallawantami rupachispa iacharingapa ka .
Maikanpas , ima ruraska ninawa mana rupagpika , suma luarpi allimi tukugsamunga .
Ikuti maikanpas , ima ruraska rupagpika , ñi imapas mana chaskingachu . Tukui chingachiskami niraianga . Chasa kagpipas , pai kikinka ninapi ialispami kispiringapa ka .
Kamkuna , Taita Dius kikin kaugsadirumi niraiangichi . Paipa Ispiritumi kamkunawa sugllapi kaugsaku . Chita , ¿ manachu iachangichi ?
Taita Dius kaugsadiru , paimandallami ka . Chi kaugsadiru , kam kikinkunami kangichi . Nigpika , maikanpas Taita Dius kaugsadiru niraiaskata paipa mana suma iuiaiwa wagllichigpika , chi runata Taita Dius kikinmi puchukangapa ka .
Mana pipas pandaringichi . Maikanpas kikinpa iuiaipi iuiakuchu : “ Nuka , kai alpapi mas iachami kani ” : chasa iuiakugka iukanmi iuiaringa : “ Diuspa ñawipi , ñi ima mana iachanichu ” . Chasa iuiarispaka , sutipa iachagmi tukungapa ka .
Kai alpamanda iachaikunaka , Diuspa ñawipi upakunapa iuiaimi niraiá . Chasallatami ñugpamanda librupi willaraiá , kasa nispa : Taita Dius sakinmi , iachagkuna pai kikinkunapa iachaiwa wanguskasina urmangapa .
Kasapasmi niraiá : Iachagkunapa iuiaitapas , atun Taita Diusmi iachá , ianga kagta .
Chasamanda , ñi pipas mana iuiaringichi : “ Kai runawa chi runawa purikuspa , nuka mas atunmi kani ” . Tukui iachachig taitakunami kamkunapa kanchi .
Pablo , Apolos i Pedro , kamkunapami niraianchi . Chasallata , kai alpa , kaugsai i wañui , kuna puncha i samug punchakuna , tukuimi kamkunamanda allillapa niraiá .
Kamkuna , Cristopami niraiangichi . Cristo , Taita Diuspami ka .
Nukanchimanda kasa iuiaringichi : “ Paikuna , Cristota aidagllami kankuna ” . Taita Dius ñugpamandakunata mana willaskata kunaura iachachingapami nukanchita mingarka .
Kasapas . Maikan mingai tukuskakunaka iukanchimi , nukanchita ima rurangapa kachamuskata suma ruranga .
Kamkuna u maikan justisia runakunapas ninakuchu , nuka mana allilla rurakugta : chasa ninakugpipas , nukata mana llakiriwanchu . Ñi nuka kikin mana nirinichu , allilla u mana allilla rurakugta .
Nuka kikinmanda kuntra mana ima iuiachiriwagpipas , chi mana niraianchu , nuka mana pandarig kagta . Iaia Jesusmi niwangapa ka , nuka allilla u mana allilla ruraska kagta .
Chimandami kamkunapas iukangichi , Iaia Jesús manara samunkama , mana maikantapas ninga , allilla u mana allilla kagta . Paimi , samuspa , iana tutapisina ima pakalla kaskakunatapas punchaiachigsamungapa ka . Nukanchipa iuiaillapi munaskatapas , paimi kawachingapa ka . Chiurami Taita Dius kadaunta ningapa ka , allilla u mana allilla ruraska kagta .
Taitakuna i mamakuna , nukamanda i Apolosmandami chasa rimarkaikichita , kamkuna tukui allilla kangapa . Chasaka kamkuna , nukanchita iachaikuskawaka Diuspa Rimaita iachaspa , chitami rurankangichi , mana imapas iapaspalla . Chasaka , mana sug runamanda atun tukuspa ninkangichichu : “ Paika , mas allimi ka ” , sug runataka wabutispa .
Kam chasa niskataka , ¿ pitak “ Sugkunamanda mas allimi kangi ” niku ? Kamta tukui ima Santu Ispíritu karamuskaka , ¿ manachu Taita Dius karamuska ka ? Pai tukuita karamuska kagpika , ¿ imapatak kam kikin ruraskasina iuiaspa , atun tukukungi ?
Kamkuna , ña tukui ima munaska iukaspami , “ Santu Ispíritu karamuskawa iapa iukagsinami kanchi ” iuiaringichi . Chasawaka iuiaringichimi , nukanchita mana ministispalla , “ Nukanchi , Diuspa suma mandakuskapi atun mandagsinami kanchi ” . ¡ Amalai Diuspa suma mandakuskapi sutipa mandagkuna tukugsamuntrangichi ; chasaka nukanchipas , kamkunawa sugllapi mandagkuna kangapa !
Nukapa iuiaipika , Taita Diuska nukanchita Cristo kachamuska runakunataka kati ladumi churarka ; imasa nukanchita wañuchii tukungapa niraiagsina : chasa . Nukanchita chasa pasariskata , kai alpapi kaugsagkuna i anjilkunapasmi kawanakú .
Nukanchi , Cristomanda kaspaka , upasinami niraianchi . Ikuti kamkunaka , “ Cristowami iachag kanchi ” , chasami iuiaringichi . Nukanchi , ñi imapas mana pudigsinami kanchi . Ikuti kamkunaka , “ Tukui pudigmi kanchi ” , chasami iuiaringichi . Kamkuna , “ Suma atunmi kanchi ” , chasami iuiaringichi . Ikuti nukanchika , wabutiska kagtami iuiarinchi .
Nukanchi kunankama iarkaimanda , iakunaimanda , mana katangawami kanchi . Piaipasmi tukunchi . Wasipasmi mana iukanchi .
Nukanchi kikinkunapa makiwami saikugta trabajanchi . Nukanchita mana munaspa kamigkunata ninchimi : “ Kamkunata , Taita Dius iapa kuiaspa kawapuachu ” . Nukanchita puchukangapa munagkunata mana ainirispalla , upallami kanchi .
Nukanchita juchachigkunata sumaglla iuiachispami paikunata rimanchi . Nukanchita ninkunami , kai alpapi ñi imapa mana baligta . Tukuikuna sitaskami kunankama kanchi .
Kamkunata pingaiachingapa , mana chasa niikichitachu . Nukapa kuiaska wambrakunatasinami iuiachingapaglla chasa niikichita .
Kamkuna , chunga waranga Cristomanda iachachigkunata iukaspapas , achka taitakunaka mana iukangichichu . Nukami , Alli Willaita kamkunata willaspa , Jesucristowa iuiarigkunapa taitasina tukurkani .
Chimandami mañaikichita : nuka imasa kaugsakuskasina kaugsapuaichi .
Chasa mañaspami Timoteota kachaikichita . Paika , Iaia Jesuswa suma iuiarig kaspa , nukapa kuiaska wambrasinami kapuá . Paika , kamkunapagma chaiagrispa , nuka Jesucristowa suma iuiarig kaspa imasa kaugsakuskatami iuiachigringapa ka . Imasami nuka , maipipas tukui Cristowa tukuskakunata iachachini : paipas chasallatami kamkunata iachachigringapa ka .
Kam kikinpura sugkunaka , nuka mana kamkunapagma chaiagrigmanda , iuiarinakú : “ Nuka , mas atunmi kani ” .
Chasa iuiarinakugpipas , Iaia Jesús munagpika , nukaka utkallami kamkunapagma chaiagringapa kani . Chiuraka , chi atun tukugkuna ima rimanakuskata mana uiasachu . Paikuna ima rurai pudinakuskatapasmi kawagrisa .
Dius suma mandakuskaka , mana rimaillawa kawachirinchu . Taita Dius tukuipa suma rurai pudig kaskawami kawachí .
Nuka kamkunapagma chaiagriuraka , ¿ imatak munangichi : asutigringapa u iapa kuiaspa , mana piñaspalla kawagringapa ?
Kamkunapura sug runaka , mama ningawa sugllapi kaugsanakugtami uiani . Chi atun pandariitaka , Taita Diusta mana rigsigkunapasmi mana munankuna .
Kamkunapura chasa jiru ruraspa kaugsanakugpika , ¿ imapatak atun tukuspa iuianakungichi ? Chasapaka iukangichimi , wañuskamanda llakispa , wakanakugsina kanga . Chi jiru ruragta iukangichimi , kamkunawa kaskamanda llugsichinga .
Nukaka , mana kamkunawa chipi kaspapas , nukapa iuiaipika kamkunawami kani . Nuka , mana kamkunawa kaspapas , chi jiru ruragtami nini , llugsichu .
Chimanda kamkunaka , nukanchipa Iaia Jesucristopa ñawipi iuiarispa , sugllapi tandariichi . Nukapa iuiaika , kamkunawami kagringapa ka . Nukanchipa Iaia Jesuspa iapa iachaipimi tandaringapa kangichi .
Chiura , chi jiru ruragta iaia kukuta kuapuaichi , pai kuirputa nanachingapa . Chasawaka pudinmi , chi jiru ruraskata sakispa , Iaia Jesuswa tigramunga ; chiwanka , pai samuuraka , kispiringapa .
Chi jiru ruragpa chaugpipi kaugsaspa , mana iukangichichu atun tukuspa kanga . ¿ Manachu iachangichi : imasami asllita libadurawa achka mukutapas puchkuchí : chasallatami chi jiru rurag pudí , tukuikunatapas wagllichinga ?
Mana bali libadurata sitagsina ruraichi . Chi jiru ruraspa kaugsakuskata llugsichiichi . Chasa llugsichispaka , judiukunapa paskua puncha mikudiru mana libadurawa musu tanda ruraskasinami tukunkangichi . Chi paskua puncha chaiaurami Taita Diusta karaska Ubija , Cristo niraiaska , nukanchimanda wañuchii tukurka .
Chimanda , paskua atun puncha ialichigsina , pandariiwa i jiru iuiaiwa mana kaugsasunchi . Pandariikunawa kaugsakugka niraianmi mana bali libadurawa tanda kagsina . Chasapaka , tukuipi alli iuiaiwami iukanchi kaugsanga , mana llullaspalla . Chasa kaugsakugka niraianmi mana libadurawa tanda kagsina .
Sug kartapi , kasami nirkaikichita : “ Kari warmiwa jiru ruraspa kaugsanakuskawa mana sugllapi tukuichi ” .
Chasa nispaka , mana munarkanichu ningapa , manara Iaia Jesusta rigsispa kari warmiwa jiru ruraspa kaugsanakugwa , sugkunapata munarigkunawa , llullachispa kulki surkugkunawa i ianga diuskunata kungurispa muchagkunawa sugllapi mana tukungapa . Paikunawa mana sugllapi tukungapa pudirigpika , kai alpapi kaugsagkunamanda anchuringapachar chaiantra .
Chasapaka , kasami munarkani ningapa : maikanpas , “ Jesuswa tukuskami kani ” nispa , kari warmiwa jiru ruraspa kaugsagwa , sugkunapata munarigwa , ianga diuskunata kungurispa muchagwa , sugkunata juchachigwa , machagwa , llullachispa kulki surkugwa , chasa kagkunawa mana sugllapi tukuichi . Ñi mikungapagllapas mana paikunawa sugllapi tandariichi .
Nukata mana chaiawakunchu , Iaia Jesusta manara rigsiskakunata justisiangapa . Jesuswa tukuskakunatami iukangichi justisianga .
Ikuti manara paita rigsiskakunataka , Taita Diusmi justisianga . Chasamanda , chi jiru ruragta kamkunawa kaskamanda llugsichiichi .
Kam kikinpura imapipas rabiachinakuspa kagpi , ¿ imapatak mana Taita Diusta rigsig justisiakunata willanakugringichi ? Iukangichimi Taita Diuspalla kagkunata willangakuna .
¿ Manachu iachangichi , Taita Diuspalla kagkunaka , kai alpapi tiaskakunallawa iuiagkunata justisiangapa kagtakuna ? Nigpika , ¿ imapatak mana pudingichi , chi asllita rabiachinakuskata kam kikinpura pasinsiachinakungapa ?
¿ Manachu iachangichi , mana alli anjilkunatapas nukanchi justisiangapa kagtakuna ? Chasa justisiangapa kaspaka , pudisunchimi kai kaugsaipi ima rabiachinakuskata pasinsiachingapa .
Chimanda , kam kikinpura kai kaugsaipi imajmandalla rabiachinakuskapika , ¿ imapatak Cristowa tukuskapura mas uchulla niraiagpipas justisiangapa mana willanakungichi ?
Kamkunata pingaiachingapami chasa niikichita . Kam kikinpura , ¿ manachu sugllapas iachag tia , waugkindi rabiachinakuskata pasinsiachingapa ?
¿ Imapatak waugkindi rabiachinakuskata mana Cristota rigsigkunata justisiangapa willanakugringichi ?
Kam kikinpura chasa rabiachinakuiwa tiagmandaka , imapipas mana allilla tukugsamunchu . Maikan kam kikinpura sug waugkindita mana allilla ruragpika , ¿ imapatak mana ianga kawangichi ? Maikan imapas kichugpika , paita chasallata ianga kawaichi .
Ikuti kamkunaka , waugkindipurami mana allilla ruranakungichi i kichunakungichi .
¿ Manachu iachangichi , Dius suma mandakuskapi , mana alli ruragkuna manima iaikugringapa kagtakuna ? Mana pandariichi . Kari warmiwa jiru ruraspa kaugsagkuna , ñi ianga diuskunata kungurispa muchagkuna , ñi sugpa warmiwa kariwa siririgkuna , ñi karikuna warmisina tukuspa kaugsagkuna , ñi karipura warmiwasina pandarigkuna ,
ñi sisaikuna , ñi sugkunapata kichungapa munarigkuna , ñi machagkuna , ñi sugkunata juchachigkuna , ñi llullachispa kulki surkugkuna , Dius suma mandakuskapi manima iaikugringapa kankunachu .
Kamkunapura maikankunaka , ñugpata chasami kaugsanakurkangichi . Chasa kaugsanakugka , chi pandariikunata sakigmanda , ñami maillariskasina tukugsamurkangichi . Taita Diuspallami kunaura kangichi . Iaia Jesucristota iuiarispa , nukanchipa Diuspa Ispirituwa mana pandarigkunami niraiagsamurkangichi .
Maikankuna , kasami ninkuna : “ Nuka imasa munaskasina ruraspami kaugsangapa pudini ” . Chasa pudirigpipas , tukui ima munaska ruraika mana allilla kanchu . “ Nuka imasa munaskasina ruraspami kaugsangapa pudini ” nigpipas , mana sakiringapa chaianchu , ima mana alli ruraikunawa wataskasina tukungapa .
Kasapasmi ninkuna : “ Mikuika , wigsamandami ka ; wigsaka , mikuimandami ka ” . Chasa nigpipas , Taita Diusmi iskandikunata puchukangapa ka . Chasallata , nukanchipa kuirpuka mana kanchu , kari warmiwa jiru ruraspa kaugsangapa . Iaia Jesusmanda kaugsangapami chi kuirpu ruraska ka . Iaia Jesusmi ka nukanchipa kuirputapas mandag .
Imasami Taita Dius , Iaia Jesús wañuskata kaugsachirka : chasallatami paipa iapa iachaiwa nukanchipa kuirputapas kaugsachingapa ka .
¿ Manachu iachangichi , kamkunapa kuirpukuna , Cristopa kuirpumanda niraiagsina kagtakuna ? Chimanda , ¿ Cristopa kuirpumanda niraiaskatachu anchuchispa , karisapa warmiwa suglla tukusa ? Ñi imaurapas chasaka manima .
¿ Manachu iachangichi , maikanpas karisapa warmiwa suglla tukugka , suglla kuirpusina kagta ? Chasallatami ñugpamanda librupi willaraiá , kasa nispa : Kari warmiwa iskandikuna , suglla kuirpusinami tukunkuna .
Ikuti maikanpas Iaia Jesuswa suglla tukugka , suglla ispirituwami paiwa tukugsamunchi .
Chimanda , mana iuiaichi , chi jiru pingaipa rurangapa . Tukui sug rigcha pandariikunata mana kikinpa kuirpupi ruraska niraianchu . Ikuti maikanpas kari warmiwa jiru pingaipa pandariskaka , chikar kikinpa kuirpupimi pandariska rurá .
¿ Manachu iachangichi , kamkunapa kuirpu , Santu Ispíritu kaugsadiru kagta ? Santu Ispiritutami Taita Dius kamkunata karamurka . Pai Santu Ispiritumi kamkunapi kaugsaku . Chimanda , kam kikinkuna mana kangichichu kam kikinkunamanda .
Jesucristo wañuskawami Taita Dius kamkunata iapa balimanda randiska kangichi . Chimandami chaiá , kamkunapa kuirpuwapas Taita Diusta suma atuniachispa kaugsangapa .
Kamkuna tapungapa kachamurkangichi ; chikunataka kunaurami ainingapa kaikichita . Karikuna mana kasarangapa , allillami ka .
Chasa kagpipas , kari warmiwa jiru ruraspa kaugsanakungapa munaikuna tiagmandami chaiaku , karikuna , kasaraspa , kikinpa warmiwa kaugsanakungapa ; warmikunapas , chasallata kasaraspa , kikinpa kusawa kaugsanakungapa .
Kusaka , kikinpa warmita imasa chaiaskasina suma kuiachu . Warmipas chasallata kusata imasa chaiaskasina suma kuiachu .
Warmipa kuirpuka , mana pai kikinpa kanchu ; kusapami ka . Kusapa kuirpupas , mana pai kikinpa kanchu ; warmipami ka .
Chimanda , kusawa warmindiwa mana micharinakungichi . Iskandikuna sugllapi iuiarispa pudingichimi , sug punchakuna kuianakuskata sakispa , kamkunapa tukui suma iuiaiwa Taita Diusta imapas mañangakuna . Nispaka , ikutimi iukangichi sugllapi kuianakunga . Mana kagpika , iaia kuku pudinmi , kamkunata jiru pingaipa pandariikunapi urmachingakunata .
Nuka chasa niskawa , mana niikichitachu : “ Kasaraichi ” . Iuiachigsinallami niikichita .
Nukapa iuiaipika nintraikichitami : tukuikuna nukasina kaichi , mana kasaraska . Chasa nigpipas , Taita Diuska kadaunta sug rigcha sug rigcha kaugsangapami ni .
Manara kasaraskakunata i sapalla kidaska warmikunataka kasami niikichita : kamkuna nukasina mana kasaraspa kaugsagpikunaka , allillami ka .
Chasa kagpipas , kamkunapa iuiai munaikunata mana arkangapa pudigpika , allillami ka kasarangapa . Chi iuiaillawa puchukarikugtaka mas allillami ka kasarangapa .
Ña kasaraskakunataka , nuka mana niikichitachu . Iaia Jesusmi kasa ni : warmika , kusata mana sitachu .
Kusawa sitanakuspa kaugsangapa chaiagpika , mana sug kari iukachu . Chasapaka , kikinpa kusawa ikuti kaugsagsamuchu . Kusapas chasallata mana warmita sitachu .
Ikuti sugkunataka mana Iaia Jesús niskata , nukami kasa niikichita : maikan waugkipa warmi , manara Cristota rigsiska kagpipas , paiwa kaugsangapa munagpika , pudinmi kaugsangakuna .
Chasallata maikan warmipa kusa , manara Cristota rigsiska kagpipas , paiwa kaugsangapa munagpika , pudinmi kaugsangakuna .
Manara Cristota rigsiska kusaka , paiwa tukuska warmimanda Taita Diuspalla tukuskami niraiá . Chasallata manara Cristota rigsiska warmipas , paiwa tukuska kusamandami Taita Diuspalla tukuska niraiá . Mana chasa kagpika , wambrakunapas mana Cristowa tukuskakunasinachar niraiantra . Kunauraka , Taita Diuspallami niraiankuna .
Chasa kagpipas , maikan mana Cristota rigsig warmi u kusa sitanakungapa munagpika , sitanakuchu . Sitaska waugki u panika , ña mana wataskasina kanchu . Taita Diuska , kamkunata agllarkami , sumaglla mana piñachinakuspalla kaugsangapa .
Kam warmi , ¿ imasatak iachankangi , kamba kusata Cristomanda kispichii tukungapa kagta ? Chasallata kam kusapas , ¿ imasatak iachankangi , kamba warmita Cristomanda kispichii tukungapa kagta ?
Imasami Iaia Jesús , kadaunta kararka : chasatami kaugsangapa chaiá . Taita Dius kamkunata agllaura , imasami karkangichi : chasallapita kaugsanakuichi . Chasallatami tukuikunapi Cristowa tukuskakunata iachachini .
Maikanpas , Taita Dius agllaura , ña judiukunapa marka churaska kagka , chasapi kidachu . Chasallata maikanpas , Taita Dius agllaura , chi marka mana churaska kagka , mana churachirikuchu .
Judiukunapa marka churaska u mana churaska , ñi ima mana niraianchu . Taita Dius ima niskakunatami allilla ruraspa kaugsangapa chaiá .
Sug sug , imasami Taita Dius agllaura kaugsanakurka : chasallapita kaugsanakuchu .
Chasallata , Taita Dius kamta agllaura , lutrin kaspaka , alli iuiachiiwa kangi . Chasa kaspapas , patrunmanda kacharichii pudigpika , mas allimi kanga .
Iaia Jesuswa tukungapa Taita Dius agllaura , lutrinka Iaia Jesusmanda kaugsangapami kachariska tukugsamú . Chasallata maikanpas , Taita Dius agllaura , mana patrunpa lutrinsina kagka Iaia Jesuspa lutrinsinami tukugsamú .
Jesucristo wañuskawami Taita Dius kamkunata iapa balimanda randiska kangichi . Chimanda , runakunapa iuiaiwa wataskasina mana tukugsamuichi .
Taitakuna i mamakuna , sug sug imasami Taita Dius agllaura karkangichi : chasallapita kaugsanakuichi , Taita Diusmandalla sumaglla kaugsaspa .
Mana kasadukunamandaka tapungapa kachamurkangichi . Iaia Jesús , mana imapas niwarkachu . Chasa kagpipas , Iaia Jesús nukata llakiriwaspa , “ Allillami rurangi ” niwagmandami nuka mana ianga rimaikichita . Chimanda , nuka iuiakuskatami kasa niikichita .
Nukapa iuiaipi nintraikichitachar : kai punchakuna iapa llakiiwa kaugsangapa chaiaskamanda , sug sug imasa kaugsakuskapi kapuaichi .
Kam kari , warmiiug kaspaka , mana iuiakungi sitangapa . Mana warmiiug kaspaka , mana kasarangapa iuiakungi .
Kasaraspaka , mana pandaringichu . Chasallata , maikan sipas kasaraspaka , mana pandarinchu . Chasa kagpipas , kasaragkunaka llakiimi iukangapa kankuna , kaugsankama . Chasa llakiikuna mana iukangapami chasa iuiachinakuikichita .
Taitakuna i mamakuna , kasami niikichita : sug ratullami kai alpapi kaugsangapa kanchi . Chimanda , kunauramanda kusakunata chaiá , mana warmiiug kagsina kaugsangapa ; chasaka , Iaia Jesús ima niskata tukui iuiaiwa rurangapa .
Llakiiwa wakagkunapas , mana llakiiwa kagsina kaugsangapami chaiá . Atun puncha kusikuspa sumaglla ialichigkunapas , mana chasa kagsina kangapami chaiá . Randigkunapas , mana kikinpa kagsina iuiaspami kangapa chaiá .
Chasallata , kai alpapi maituku ima iukaskapas , ñi ima mana iukagsina iuiaspami kangapa chaiá . Kai alpapi imasa kawariskakuna , ñami tukurispa riku .
Kamkunata munaikichitami : mana llakiillawa sumaglla kaugsantrangichi . Mana kasaraska kari , Iaia Jesusllawa iuiarispa , paita kuntintachingapagllami kaugsangapa chaiá .
Ikuti kasaraska karika , kai alpapi ima tiaskamanda iuiarispa , paipa warmitapas kuntintachingapami kaugsá .
Chiwa iskandima — Iaia Jesusmanda i warmindimandapas — iuiarispami kaugsangapa chaiá . Chasallata , mana kasaraska warmi u sipas , Iaia Jesusllawa iuiarispa kaugsangapami chaiá . Chasaka , paipa kuirpu i ispíritu , Taita Diuspallami kanga . Ikuti kasaraska warmika , kai alpapi ima tiaskamanda iuiarispa , paipa kusatapas kuntintachingapami kaugsá .
Chasa nispaka , piñai mana piñaikichitachu . Kamkuna allilla kaugsangapami chasa iuiachiikichita ; chasaka , Iaia Jesusmanda tukui iuiaiwa allilla kaugsangapa .
Maikanpas , paita animuriska warmimanda iuiakuspa nichu : “ Ña watakuna iukaspaka , allillami ka , nukanchi kasarangapa ” : chasa iuiarispaka , allillami ka kasarangapa . Kasaraskapika , ñi ima pandariipas mana tianchu .
Ikuti maikanpas , suma iuiarispa , kikinlla nichu : “ Nukata mana ministiwanchu animuskawa kasarangapa ” : chi runaka , kikinpa iuiaiwa chasa munagpika , allillami ka .
Chasaka , maikanpas paita animuriskawa kasaragka allillami rurá . Maikanpas mana kasaragka , mas allillami rurá .
Kusaiug warmika , kusa kaugsankama , paiwa wataskasinami niraiá . Kusa wañugpika , ña mana wataskasina kaspa , pudinmi maikan munaskawa kasaranga . Iaia Jesuswa tukuska runallawantami chaiá kasarangapa .
Nuka chasa nigpipas , nukapa iuiaipika , mana ikuti kasaragpika , mas allillami kaugsaipa . Nukapas , Diuspa Ispirituwa kagta iuiaspami chasa niikichita .
Kunauraka , ianga diuskunata kamariku karaska aichamandami willangapa kaikichita . Sutipami tukuikuna allilla iachanchi , ianga dius mana imapas niraiagta . Chasa iachaiwaka atuniachiskasinami iuiarispa tukunchi ; chika mana allilla kanchu . Parijuma kuianakuiwami Cristowa suma iuiarig wiñagsina tukugsamunchi .
Maikanpas ña allilla iachag kagta iuiarispapas , imasa allilla iachangapa chaiaskataka manara allilla iachanchu .
Ikuti maikanpas Taita Diusta kuiagka , Taita Diuspa rigsiskami niraiá .
Chasamanda , ianga diuskunata kamariku karaska aichata mikungapa kaskamanda kasami niikichita : kai alpapi ianga diuskunaka , mana imapas niraianchu . Suglla Taita Dius tiagtami iachanchi .
Sugkuna nichukuna : “ Sug luarpi i kai alpa luarpi achka diuskuna i achka iaiakunasi tia ” :
chasa ninakugpipas , nukanchimandaka suglla Taita Diusmi tia . Paika , tukui ruragmi ka . Nukanchipas , paipami kanchi . Chasallata , suglla Iaia Jesucristomi tia . Paimandami tukui imapas tiagsamú . Nukanchipas , paimandami kaugsanchi .
Chasa willaskakunata , tukuikuna manara iachankunachu . Maikankuna , ianga diusta kungurispa muchag kaskakuna , aicha mikuspa , iuiankuna : “ Sug diusta kamariku karaska aichatami mikuni ” . Chasa mikuspaka , manara Cristota allilla rigsispami paikunapa iuiaikunata mapaiachigsina rurarinkuna .
Chasa rurarigpipas , Taita Diuska mana chaskigsina ruranchu nukanchi ima mikuskata . Chi aichata mikugpi u mana mikugpika , paipa ñawipika mana niraianchu mas alli u mana alli .
Chi aichata mikungapa pudirigpipas , ¡ ujala Cristota manara allilla rigsigkuna , kamta chasa kawaspa , chasallata mikuspa , sug diusta muchagsina ruragkunata iuiarispa pandarichukuna !
Kam , allilla iachag kaspa , ianga diusta iuiaridiru ukupi mikukugpika , Cristota manara allilla rigsigka , kamta chipi kawaspa , ¿ manachu paipas munaringa , ianga diusta kamariku karaska aichata mikungapa ? Chasaka paipas , ianga diusta iuiarigsinami ruranga .
Chiwanka kam , allilla iachag kaspa , chi manara Cristota allilla rigsigta puchukagsinami rurangi , Cristo paimanda wañuchii tukuska kagpipas .
Cristota manara allilla rigsigkunata chasa pandachispa , paikunata mana allillami rurangi . Chasa ruraspaka , Cristotami pandaringi .
Chimanda , nuka ima mikuskawa nukapa waugkindita pandachigpika , nuka ñi imaurapas mana mas chi aichata mikusachu . Chasa kawaspaka , paika mana pandaripuangachu .
¿ Manachu pudini , nuka ima munaskasina rurangapa ? ¿ Manachu nukanchipa Iaia Jesús kikin kachamuwaska runa kani ? ¿ Manachu nukanchipa Iaia Jesusta kawarkani ? ¿ Manachu kamkuna , paimanda nuka rurakuskata allilla kawachipuag kangichi ?
Sugkunaka , nukamanda nichukuna : Iaia Jesús mana kachamuwaskasi kani . Ikuti kamkunaka , nukamanda allillami iachapuangichi . Kamkuna Iaia Jesuswa tukuspami kawachipuangichi , Iaia Jesús kikin kachamuwaska kagta .
Wasa rimawagkunataka kasami ainini :
nukanchi Alli Willaita willaspa purigkunaka , ¿ manachu pudinchi , mikui i upiai chaskispa kaugsanga ?
¿ Manachu pudinchi , Jesuswa tukuska warmiwa kasaraspa pusangapa ; imasami sugkuna Iaia Jesús kikin kachaskakuna , paipa waugkindikuna i Pedro , warmindita pusankuna : chasa ?
¿ Bernabé i nukallachu iukanchi trabajaspa kaugsanakunga ? Manima .
Ñi maikan suldadu tukuspa , mana kikinpa kulkiwa kaugsangapa kanchu . Pipas ubas u ima mikui tarpuspa iukaskata , ¿ manachu pukuura pallaspa mikungapa pudí ? Ubijakuna iukagpas , ¿ manachu lichi kapispa upiangapa pudí ?
¿ Nuka kikinpa iuiaillawachu nuka chasa rimakuni ? ¿ Manachu Moisés iskribiska sakiskapipas chasallata willaraiá ?
Kasami Moisés niska librupi willaraiá : Triguta saruspa iskug wagrata mana simita watangi . Taita Diuska , mana wagrakunamandalla chasa willarkachu .
¿ Manachu nukanchimanda chasa willarka ? Ari , nukanchi allilla kangapami chasa willarka . Chasaka , tarpungapa alpata allichig i triguta iskuchigpas , ima rasiunpas chaskingapa iuiaspami chasa trabajankuna .
Chasamanda , nukanchi kamkunapa umapi tarpugsina Alli Willaita willaspaka , ¿ manachu iukanchi , pallagsina kai alpapi ima ministiskakunamanda kamkunata chaskinga ?
Sug iachachigkuna kamkunata imapas chaskii pudigpikunaka , nukanchika , ¿ manachu maspas pudintranchi chaskingapa ? Nukanchi chasa pudispapas , mana imapas mañanchichu . Chasapaka , ima llakiiwa kaspapas , upallami kanchi ; chasaka , Cristomanda Alli Willaita mana imapipas arkagsina rurangapa .
¿ Manachu iachangichi , Taita Diuspa atun wasipi aidagkuna , chi wasima ima kamariku apaskakunata mikuspa kaugsanakugta ? Altarpi aidagkunapas , chi altarma ima mikui apaskakunata mikuspami kaugsanakú .
Iaia Jesuska chasallatami nirka : Alli Willaita willagkuna , chi Willaimanda ima mikui karaskawami kaugsanakunga .
Chasa kagpipas , nukaka , Alli Willaita willaskamanda , ñi pitapas mana imapas mañakunichu . Kunaurapas , mana chasa niikichitachu , kamkuna imapas karawangapa . Nuka manara pitapas mañaspallami munantrani wañungapa ; chiwanka , chi Willaimanda ñi ima mana mañaspalla kaspa , alli iuiachiillawa wañungapa .
Alli Willaita nuka willakuskaka , mana kanchu nuka kikin atuniachiringapa . Nukata chaiawanmi , tukuikunata willaspa puringapa . Alli Willaita nuka mana willaspaka , ¡ ai , imachar pasariwantra !
Nukapa iuiaillawa Alli Willaita willakugpika , iukantranimi imapas kamkunata mañanga . Nukata chaiawagmandami , Taita Dius mingawaskallata willakuni .
Chasa willaspa puriskamanda , ¿ imatak mañaspa kani ? Mana imapas mañaspallami willaspa purini . Alli Willaita willaspa puriskamanda , ima mañangapa pudispapas , mana imapas mañanichu .
Nuka , ñi pipa lutrin mana kanichu . Chasa kaspapas , tukuikunapa lutrinsinami tukuspa purini ; chasawaka achka runakuna , nuka Cristomanda rimaskata uiawaspa , paiwa tukungapakuna .
Judiukunawa nuka kauraka , judiusinami tukuni , paikuna Cristowa tukungapakuna . Chasallata , Moisés ima rurangapa willaskata uiagkunawa nuka kauraka , nuka chi willaraiaskawa mana kaugsaspapas , chi willaskata uiagsinami tukuni ; chasaka paikunapas , Cristowa tukungapakuna .
Moisés niskata mana iukagkunawa nuka kauraka , paikunasinami tukuni ; chasaka paikunapas , Cristowa tukungapakuna . Nuka chasa tukuspapas , Taita Dius ima rurangapa niskatami iuiai apani . Chiwanka , Cristo ima niskatami ruraspa kaugsani .
Cristota manara allilla rigsigkunawa nuka kaura , paikunasinami purini ; chasaka paikunapas , Cristowa tukungapakuna . Maikanwa nuka kaurapas , paikunasinami tukuspa purini ; chasaka , imasapipas maikankunallapas kispirispa , Cristowa tukungapakuna .
Imasa purispapas , Alli Willaita willaspami purikuni ; chasaka , Taita Dius ima karangapa niskata nukapas chaskigringapa .
¿ Manachu iachangichi : kalpanakugpura pugllaipi , achkakuna kalpanakuskamanda sugllami primiuta chaskí ? Chimanda kamkunapas , primiuta chaskingapa kalpanakugsina kaugsaichi .
Maikan pugllangapa allichirikugta chaiakumi , tukui ima mana chaia kaskata sakingapa . Chasawaka , allilla llugsigpika , pudinmi tukuridiru primiuta chaskinga . Ikuti nukanchika , mana tukuridiru primiuta chaskingapami kalpanakugsina kaugsanchi .
Chimandami nukaka , maima chaiagringapa mana rigsispalla kalpakugsina mana rurakuni . Chasallata , nuka makanakuskapi wairallata piakugsina mana rurakunichu .
Chasapaka , nuka kikinpa kuirputami asutispasina charini , mana pandaringapa . Chasaka , nuka ima allilla munaskatami rurasa . Mana kagpika , pudinimi , sugkunata allilla iuiachikuspapas , nuka kikinka ñi ima primiutapas mana chaskinga .
Taitakuna i mamakuna , mana kungaringichi nukanchipa ñugpamanda achala taitakunata ima pasariskata . Tukui paikuna , Taita Dius pusakuska puiu ukupimi rinakurka . Chasallata tukuikuna , Puka Kucha suti kaskapimi ialirkakuna .
Chi puiuwa i iakupi ialispami tukuikuna baugtisaska niraiarkakuna , Moiseswa tukungapa .
Tukuikunami Taita Dius kachamuska mikuita mikurkakuna .
Chasallata tukuikunami Taita Dius kachamuska upiaita upiarkakuna . Paikuna chusa sitaska alpapi purinakuskapi , sug atun rumisina kawarimi paikunawa purikurka . Chika , kikin Cristollatatami karka . Chi rumimandami iaku llugsirka , tukuikuna upiangapa .
Chasa kagpipas , ñalla tukuikunami Taita Diusta mana kuntintachirkakuna . Chimandami , chi chusa sitaska alpapi purinakuspa , ñallapas tukui wañurkakuna .
Chasami paikunata pasarirka , nukanchi chasapi allilla iuiaringapa . Paikuna , mana allillata munarkakuna ; ¡ ujalallapas nukanchita chasallata munarigsamuchu !
Paipura sugkuna , ianga diuskunata iuiarirkakuna ; ¡ ujalallapas kamkuna , chasallata iuiarinakungichi ! Kasami paikunamanda willaraiá : Paikuna , mikungapa i upiangapami tiarirkakuna . Nispa atarirkakuna , jiru pugllaikuna pugllangapa .
Paipura sugkuna , kari warmiwa pandarirkakuna ; ¡ ujalallapas nukanchi , chasallata pandarinakusunchi ! Chasa pandarigkunaka , sug punchallami iskai chunga kimsa waranga wañurkakuna .
Sugkunaka , Taita Diusta ninakurka : “ Abir : ¿ pudingichu ? ” ; ¡ ujalallapas nukanchi , chasallata Cristota ninakusunchi ! Chasa ñugpata nigkunataka , kulibrakuna kanispami wañuchii tukurkakuna .
Sugkunaka , Taita Diusmanda mana allilla rimanakurka . Chasa rimanakuskataka , sug wañuchig anjilmi puchukagsamurkakunata . ¡ Ujalallapas kamkuna , imapipas chasa rimanakungichi !
Nukanchipa ñugpamanda achala taitakunata chasami pasarirka , nukanchi chasapi allilla iuiaringapa . Chasa ñugpamanda librupimi willaraiá , nukanchi kai tukurii punchakuna kaugsagkuna , chasa pasariskata iachaspaka , mana pandaringapa .
Chimanda maikanpas “ Nuka , allimi kani ” iuiarispa kag , ¡ ujalallapas imapipas pandarichu !
Kamkunata ima pandariipi urmachingapa iuiaikuna chaiagpika , chikunata nukanchi runakuna , Taita Diuspa iapa iachaiwami pudinchi binsinga . Taita Diuska , pai tukui ima niskatami rurá . Paika mana sakingapa kanchu , mana binsingasina jiru iuiaikuna chaiangapa . Kamkunata ima jiru iuiaipas chaiaura , paillatatami sumaglla iuiaitapas iuiachingapa ka ; chiwanka , jiru iuiaikunata binsingapa .
Chimanda , nuka kuiaskakuna , sakiichi , ianga diuskunata iuiaringapa .
Allilla iuiaiiugkunatami rimanakuikichita . Nuka ima rimakuskataka , kam kikinkunami iukangichi iuiaringakuna .
Bindisaska kupamanda , “ Pai Siñur ” Taita Diustami ninchi . Chi kupapi upiaspa , ¿ manachu Cristopa iawarwa suglla tukugsina niraianchi ? Chasallata , tandata chaugpi chaugpi pitichispa , nukanchi mikuska , ¿ manachu Cristopa kuirpuwa suglla tukugsina niraianchi ?
Nukanchi , maituku achkakuna kaspapas , suglla tandata tukuikuna mikuspa , suglla tukugsinami niraianchi .
Israelmanda runakuna ima ruraskakunamanda iuiariichi . Taita Diusta kamarikusina karaska animalkunapa aichata mikugkunaka , ¿ manachu chi kamarikuwa suglla tukugsina niraiankuna ?
Chasa nispaka , mana niikichitachu ianga diuskuna ima niraiagta , ñi chi diuskunata kamariku karaska aichaka , sug aichakunamandapas mas bali kagta .
Kasami niikichita : Taita Diusta manara rigsigkuna , ianga diusta kamariku karaskaka , kuku wairakunatami karankuna . Chasa kagmandami mana munani , kamkuna chasa ruraspa , kuku wairakunawa suglla tukungapakuna .
Mana iukangichichu , kuku wairakunawa suglla tukugsina kangapa kupapi upiangakuna ; nispaka , ikuti Iaia Jesuswa suglla tukugsina niraiangapa kupapipas upiangakuna . Chasallata , mana iukangichichu , kuku wairakunawa suglla tukugsina niraiangapa mikungakuna ; nispaka , ikuti Iaia Jesuswa suglla tukugsina niraiangapapas mikungakuna .
Chasa iskandima ruranakugmandaka , ¿ munanchichu Iaia Jesusta rabiachingapa ? ¿ Nukanchi paimanda mas pudigkunachu kanchi ? Manima .
Maikankuna , kasami ninkuna : “ Nuka imasa munaskasina ruraspami kaugsangapa pudini ” . Chasa pudirigpipas , tukui ima munaska ruraika mana allilla kanchu . “ Nuka imasa munaskasina ruraspami kaugsangapa pudini ” nigpipas , tukui ima munaska ruraika , nukanchimanda allillapa mana kanchu .
¡ Ujalallapas kam kikinkunamandalla ima ruraspapas kaugsangichi ! Sugkunamandapasmi iukangichi allilla ruraspa kaugsanakunga .
Aicha katudirupi randiska aichata mikuichi , mana imapas iuiarispalla i tapuspalla .
Kai alpa i tukui ima alpapi tiaskapas , atun Taita Diuspa kaskamandami pudingichi tukui mikunga .
Maikan manara Cristota rigsig mikungapa kunbidagpika , riichi . Ima karaskata mikungichi , mana imapas iuiarispalla i tapuspalla .
Ikuti “ Kai aicha , sug diusta kamariku karaskami ka ” maikan nigpika , chita mana mikungichi . Chasa willagmanda i paipa iuiaimandami mana iukangichi mikungakuna .
Kam kikinpa iuiaimandaka mana chasa niikichitachu . Chi willag iuiakumi , chi aichata mikuspa , sug diusta iuiarigsina ruragta ; chimandami chasa niikichita . Chasa kagpipas , sugka nichu : “ Nuka ima rurai munakuskataka , ¿ imapatak mana chasa rurai pudini , sug runa sug rigcha iuiakugmanda ?
Nuka Taita Diusta : ‘ Pai Siñur ’ nispa mikugpika , ¿ imapatak nuka mikuskamanda pipas piñawanga ? ” .
Kamkuna ima mikuspa , upiaspa u ruraspa , tukuipi Taita Diusta : “ Pai Siñur ; iapa suma atunmi kangi ” nispa kangichi .
Kasapasmi iukangichi kaugsanga : mana imapipas pandachispalla judiukunata , ñi mana judíu kagkunata ñi Taita Diuswa tukuskakunata .
Chasa munaspami nuka kaugsani , tukuikunata tukuipi kuntintachispa kangapa . Nukamandalla mana imapas ruraspa kaugsakunichu . Tukui sugkunamandami allilla ruraspa kaugsakuni ; chasaka paikunapas , Cristowa tukuspa , kispiringapa .
Imasami nuka , Cristosina allilla kaugsaspa kani : chasallata kamkunapas , nukata kawawaspa , allilla kaugsangichi .
Kamkuna imapipas iuiariwanakuskamanda i nuka willaspa iachachiskakunata katichinakuskamanda , niikichitami : “ Allillami ruranakungichi ” .
Chasa nispapas , munanimi kamkunata kasa iachachingapa : Cristoka , tukui karikunapa iaiami ka , uma kagsina . Chasallata , imasami Taita Dius , Cristopa iaia ka : chasallata kusapas , paipa warmipa iaiami ka .
Maikan karipas , Taita Diusta mañakuspa u Santu Ispíritu iuiachiskata willakuspa , paipa umata ima katangapas churarispa kagpika , Cristota unz̈agsinami rurá .
Maikan warmipas , Taita Diusta mañakuspa u Santu Ispíritu iuiachiskata willakuspa , paipa umata mana katarispaka , chasallata paipa kusata unz̈agsinami rurá . Paipa umata mana katariskaka , agcha rutuskasinami niraiá .
Maikan warmi umata mana katarigpika , tukui agchata rutuchichu . Maikan warmita agcha limpiu rutuskaka , pingaipami kawarí . Chimanda , umapi imawapas katarichu .
Karika , Taita Diussina ñalla rigcha kaspa , pai suma atun kagta kawachigmanda , umata mana imapas taparichu . Ikuti warmika , kusa suma atun kagtami kawachí .
Taita Diuska , ñugpa karita mana warmimanda surkuspa rurarkachu . Ñugpa warmitami karimanda surkuspa rurarka .
Chasallata Taita Diuska , ñugpa karita mana warmimanda allillapa rurarkachu . Warmitami karimanda allillapa rurarka .
Chimandami warmi iuká , umapi katariska kanga ; chasaka , kusa iaia kagta niraiangapa . Anjilkunapas tiagmandami umapi katariska iuká kanga .
Chasa kagpipas , Iaia Jesuspa ñawipi mana tianchu kari mana warmiwa , ñi warmi mana kariwa .
Imasami ñugpa warmi , karimanda surkui tukuspa tiagsamurka : chasallatami kunaurakuna karipas , warmimanda tiagsamú . Chasa kagmandami tukui iskandikuna Taita Diuspa makimanda tiagsamunkuna .
Kam kikinkuna iuiariichi : warmi Taita Diusta mañakuspa , umapi mana katariska kagpika , ¿ allillachu ka u mana allillachu ka ?
Kari paipa agchata suni wiñachirigpika , pingaipami kawarí . Chita , ¿ manachu iuiaringichi , pingaipa mana allilla kagta ?
Ikuti warmika , paipa agchata suni wiñachiska iukagpika , sumagllami kawarí . Chi suni agchata , Taita Diusmi karamurka ; chiwanka , umata katariska kangapa .
Maikanpas nuka iachachiskata wabutigka , kasa iuiarichu : ñi nukanchi ñi Taita Diuswa tukuskakuna sugnigta kaugsagkunapas , mana sug rigcha kaugsanchichu .
Nuka kunaura ningapa kaskamandaka mana niikichitachu : “ Allillami ruranakungichi ” . Kamkuna sugllapi tandariska kaskapika , allilla rurangataka , tandaringichimi , mana allilla rurangapaglla .
Tukuimanda ñugpaka , kasami uiani : kamkuna , Taita Diusta iuiaringataka , kallaringichisi , sug rigcha sug rigcha rimaspa achkama tukunakunga . Chitaka , sug mailla sutipa kagtami iuiani .
Sug rigcha sug rigcha iuiaikunami tiangapa ka ; chasawaka , kam kikinpura maikankuna Cristowa suma iuiarig kagkuna kawaringapa .
Kamkuna , mana suglla iuiaiwa tandaringichichu . Chiwami kamkuna mana mikunakungichi , Iaia Jesusta allilla iuiarispa .
Kamkuna mikungapa tandariuraka , sug sug kikinpa mikuita mikuimi kallaringichi , sugkunata mana sugllapi kangapa suiaspalla . Chasapika sugkuna , iarkaimandami kankuna . Ikuti sugkunaka , machagtami upiankuna .
Chasa ruranakuspaka , ¿ manachu Taita Diuswa tukuskakunata wasa churagsina ruranakungichi ? ¿ Manachu mana mikui iukagkunata pingaiachigsina ruranakungichi ? ¿ Manachu wasi iukangichi , chipika mikungapa i upiangapa ? ¿ Imatak nisakichita ? ¿ Nisakichitachu : “ Allillami ruranakungichi ” ? Chasa ruranakuskata niikichitami : “ Mana allilla ruranakungichichu ” .
Iaia Jesús ima nukata willawaskatami kamkunatapas kasa iachachigsamurkaikichita . Iaia Jesusta apingapa tuta kaura , paika , tandata makipi charirispa ,
“ Pai Siñur ” Taita Diusta nispa , tandatami pitichirka , katiraiagkunata kasa nispa : “ Kai , nukapa kuirpumi ka , kamkunamanda karaska kangapa . Nukamanda iuiarispa , chasallata rurangichi ” .
Ña mikuskauramandaka , sug binu kupata chasallata charirispa , kasami nirka : “ Kai binu kupa , nukapa iawarmi ka , Taita Diuswa i runakunawa ikuti pasinsiachirispa sumaglla tukungapa . Imaurapas chasallata upiaspaka , nukamanda iuiarispa rurangichi ” .
Chasamanda kamkuna , imaurapas chasallata tanda mikuspa , kupa binu upiaspaka , Iaia Jesús wañuskamandami willangichi , pai ikuti samunkama .
Chasa kaskamandaka , maikanpas Iaia Jesús “ Mikuichi ” niska tandata mana suma iuiarispalla mikugpika , “ Upiaichi ” niska kupa binuta mana suma iuiarispalla upiagpika , Iaia Jesuspa kuirputa i iawarta sarugsinami rurá . Paitaka , Taita Diusmi justisiangapa ka .
Chimandami , manara tandata mikuspa i binuta upiaspalla , iukangichi iuiaringa , kikinpa iuiaipi allilla u mana allilla kagta .
Maikanpas Iaia Jesuspa kuirpu kaskata mana suma iuiarispalla mikuchu upiachu : kikin justisiai tukungapami mikú i upiá .
Chimandami kam kikinpura achkakuna , ungug i sambaiaska tiangichi . Sugkuna , chasamandami wañuska kankuna .
Nukanchi kikinkuna allilla iuiarispa kagpikunaka , manachar chasa llakiikuna iukantranchi .
Chi llakiikunawami Iaia Jesús nukanchita iuiachí ; chasaka , kai alpapi jiru ruraspa kaugsanakugsina mana tukuspa , diltudupa ninama sitai tukungapa .
Chimanda , taitakuna i mamakuna , sugllapi mikungapa tandaringapa chaiaura , suianakungichi , tukuikuna chaiankama .
Sutipa iarkaimanda kagkunaka , kikinpa wasipi mikugrichukuna . Chasaka , Taita Dius mana justisiangakunatachu . Sug imakunaka , nuka kamkunapagma chaiagrispami allilla iachachisakichita .
Taitakuna i mamakuna , Santu Ispiritupa sug rigcha sug rigcha karamuikunamandaka munanimi , kamkunata kasa iachachingapa .
Ñami iachangichi : kamkuna , manara Cristota rigsigkuna kaspaka , sakirirkangichimi , mana rimag ianga diuskunapagma sugllapi tukuspa ringapa .
Chimandami munani , kamkuna kasa iachangapa : ñi pipas Diuspa Ispirituwa rimagka mana pudinchu ninga : “ Jesús , maldisiska kachu ” . Santu Ispiritullawami maikanpas Jesusta ningapa pudí : “ Nukapa iaiami kangi ” .
Santu Ispíritu , nukanchita sugta sug rigcha , sugta sug rigchami karamú , suma iuiaiwa rurangapa . Chasa karamuspapas , suglla Ispiritumi tia .
Iaia Jesusmanda sug rigcha sug rigchami allilla ruranchi . Chasa ruragpipas , suglla Iaia Jesusmi tia .
Chasallata , sug rigcha sug rigchami pudinchi allilla rurangapa . Chasa pudirigpipas , suglla Taita Diusmi tia . Paimi tukuikunata karamú , tukuipi allilla rurangapa .
Tukuikunatami Taita Dius paipa Ispirituta karamú , nukanchiwa kagta kawachingapa ; chasaka , tukuikuna parijuma aidanakungapa .
Maikankunataka paipa Ispirituwa karamunmi , paipa iachaiwa rimangapa . Chasallata sugkunataka paipa Ispiritullawantami karamú , paipa suma iuiaiwa iachachingapa .
Ikuti sugkunataka paipa Ispirituwami iuiachí , ima kagpipas , pai ima niskata suma iuiaringapa . Sugkunataka suglla Santu Ispirituwami karamú , ungugkunata ambingapa .
Chasallata karamunmi , sugkunaka imaurapas mana kawaskasina rurangapa , i sugkunaka paipa Ispíritu iuiachiskata willangapa . Sugkunataka karamunmi , paipa alli Ispirituwa u mana alli kuku wairawa rimanakuskata rigsingapa . Chasallata sugkunataka iuiachinmi , mana iachaska rimaikunawa rimangapa i chi rimaikunawa rimaska ima niraiaskata allilla willangapa .
Kikin suglla Santu Ispiritumi tukui chasa iuiachispa karamú . Pai imasa munaskasinami tukuikunata sugta sug rigcha , sugta sug rigcha chi suma iuiaikunata karamú .
Suglla kuirpupi , chaki , maki , uma , imapasmi iukanchi . Chasa achka iukaspapas , tukui suglla kuirpumi kanchi . Chasallata Cristowa tukuskakunaka , suglla kagsinami niraianchi .
Tukui nukanchi baugtisaskakuna , judíu i mana judíu kagkunapas , patrunkuna i lutrinkunapas , suglla Santu Ispirituwa kagmandami suglla kuirpusina niraianchi . Tukui nukanchi , chi suglla Ispirituta chaskigkunami tukurkanchi .
Nukanchipa kuirpupi mana suglla suti tianchu ; achkami tia .
Chaki , kasa nintra : “ Nuka , maki mana kanichu . Chimanda mana kuirpumanda kanichu ” ; chasa nigpipas , kuirpumanda kangapa mana sakinchu .
Chasallata , rinri nintra : “ Nuka , ñawi mana kanichu . Chimanda mana kuirpumanda kanichu ” ; chasa nigpipas , kuirpumanda kangapa mana sakinchu .
Tukui kuirpu ñawilla kagpika , manachar uiangapa pudirintra . Chasallata , tukui kuirpu rinrilla kagpika , manachar asnangapa pudirintra .
Kuirpupi , Taita Dius tukuimi churarka , imasa munaskasina chaia kangapa .
Kuirpupi suglla suti tiagpika , manachar kuirpu kantra .
Achka suti tiagpipas , suglla kuirpumi niraiá .
Chimanda ñawi , makita mana pudí ningapa : “ Kamta mana ministiikichu ” . Chasallata uma , chakikunata mana pudí ningapa : “ Kamkunata mana ministiikichitachu ” .
Kasapas . Kuirpupi mana balingasina kagkuna pudinmi , mas ministiska kangakuna .
Kuirpupi tiaska mana munaskakunapasmi mas suma kuiaska kankuna . Chasallata , nukanchipa pingaikunata allillami kilpachirinchi .
Ikuti mana pingaikunataka manapas kilpachirii chaianchu . Chasa kuirpupi , Taita Dius tukuipimi allilla rurarka ; chasaka , mana munaska kagkunapas mas suma kuiaska kangapa .
Chasapika , mana sug rigcha sug rigcha iuiaikuna tiangachu . Kuirpupi tukui tiaskakunawa allilla iuiarispa aidanakuspa kangapami Taita Dius chasa rurarka .
Kasapas . Kuirpupi imapas nanagpika , tukui kuirpupimi nanai sintirí . Imapipas suma kuiaskasina kagpika , tukuimi alli iuiachirí .
Imasami nirkaikichita : chasa kamkunapas , Cristopa suglla kuirpu tukuskami niraiangichi . Paipa kuirpumanda imasa chaiaskasinami tukuikuna kangichi .
Cristowa tukui tukuskakunapuramanda , Taita Dius ñugpaka churarkami , Cristo kikin kachamuska runakuna tiangapa ; paikunaka , Alli Willaita willaspa puringapa ; iskaimaka , paipa Santu Ispíritu iuiachiskata willagkuna tiangapa ; kimsamaka , paipa Suma Rimaita iachachigkuna tiangapa ; chimandaka , mana imaurapas kawaskata ruragkuna tiangapa ; chimandaka , ungugkunata suma ambigkuna , sugkunata suma aidagkuna , Cristowa tukuskakunata mandagkuna i mana iachaska rimaiwa rimagkuna tiangapa .
Mana tukuikuna , Cristo kikin kachamuska runa kankunachu . Mana tukuikuna , Santu Ispíritu iuiachiskata willag kankunachu . Chasallata , mana tukuikuna , iachachigkuna i mana imaurapas kawaskata rurag kankunachu .
Ikuti chasallata , mana tukuikuna , ungugkunata suma ambig , i mana iachaska rimaiwa rimag i chi rimaiwa rimaska ima niraiaskata allilla willag kankunachu .
Chimanda , Taita Diusta mañaichi karamuchu , chasakunamanda mas allilla ruragkuna tiangapa . Chasa tiagpipas , imasa askurinti mas allilla kaugsangapa kagtami kunaura iachachingapa kaikichita .
Tukui runakunapa i anjilkunapa rimaitapas nuka rimaspa , mana sugkunata kuiaspa kagpika , sug iru u platillu “ Chilin Chilin ” uiachirigsinallachar kantrani .
Santu Ispíritu iuiachiskata nuka willantrani , i tukuimanda mana pipas iachaskawanta iachantrani , i Taita Dius ima niskata suma iuiarispa , lumakunata anchuchispa , sugma ialichingapa pudintrani ; chasa kagpipas , sugkunata mana kuiaspa kagpika , ñi imapachar mana balintrani .
Mana ñi imapas iukaskakunata tukui ima nuka iukaskata karantrani , i nuka kikinpa kuirputa Cristomanda kuantrani rupachiwangapa ; chasa kagpipas , sugkunata mana kuiaspa kagpika , iangallachar chasa rurantrani .
Sugkunata kuiai niraianmi ima ministiska kaskakunata aidangapa i paikunawa mana piñachirinakuspalla kaugsangapa ; paikunata jiru iuiaiwa mana kawangapa ; chimanda , mana atuniachirigsina iuiarispa kangapa ; “ Sugkunamanda masmi kani ; iapa balimi kani ” : chasaka mana iuiaringapa .
Sugkunata kuiai niraianmi mana imajmandalla subirbiaspa i rabiarispa kangapa ; mana kikinmandalla iuiaspa ima iukaskatapas kangapa ; i maikan jiru ruraspa rabiachiskakunata mana iuiaringapa .
Sugkunata kuiai niraianmi maikantapas ima llakii pasariskata iachaspaka , mana kuntintaringapa ; ikuti maikanta ima allilla pasariskata iachaspaka , “ Allillami ka ” iuiarispa kuntintaringapa .
Chasa kuiag niraianmi Taita Dius ima niskata imapipas suma iuiarispa suiangapa ; chasaka sugkuna , paiwa tukungapakuna ; chimandaka , mana piwapas llakichirinakuspalla , ima llakiiwa kaspa , upalla kangapa .
Kuianakuika , imaurapasmi mana tukurispalla tiangapa ka . Ikuti Santu Ispíritu iuiachiskata willagkunaka tukuringapami kankuna . Mana iachaska rimaiwa rimagkuna i Diuspa iachaiwa rimagkunapasmi chasallata tukuringapa kankuna .
Kunaura , imakunatapas maillallami iachanchi . Chasallata , Santu Ispíritu iuiachiskata chara maillami willanchi .
Tukui tukui allilla iacharigsamuuraka , chi mailla iachaika tukuringapami ka .
Nuka uchulla kaura , imasa rimaspa , iuiaspa , iachaspa , uchullasinami iuiaspa karkani . Ikuti ña atun wiñaska kauraka , uchullasina iuiaikunata sakirkanimi .
Chasallata , kunaura mana suma ispijupi kawarigsinami Taita Diusta iuiaipi kawanchi . Mas nispami ñawi ñawi paiwa kawanakusunchi . Kunaura , maillallami iachani . Mas nispaka , imasami Taita Dius , nukata rigsiwá : chasallatami nukapas , allilla rigsiiwa i iachaiwa paita kawasa .
Taita Dius ima niskata suma iuiariikuna , paita suma suiaikuna i suma kuianakui , imaurapas tiangallami . Chi kimsandimanda mas ministiskaka kanmi kuianakui .
Imaurapas kuianakuspa kaugsangichi . Chasallata munangichi , Santu Ispíritu karamuchu , allilla ruragkuna tiangapa . Santu Ispíritu iuiachiskata willangapa masmi iukangichi munanga .
Maikanpas mana iachaska rimaiwa rimagka , sug runakunata mana rimanchu . Taita Diusllatami rimá . Santu Ispirituwa chasa rimagpipas , paita uiagkunaka mana imapas iachangapa pudinkunachu .
Ikuti Santu Ispíritu iuiachiskata willagka , sugkunata alli suma iuiachingapami willá .
Mana iachaska rimaiwa rimagka , kikinllatami alli suma iuiai iuiachirí . Ikuti Santu Ispíritu iuiachiskata willagka , Cristowa tukuskakunatami alli suma iuiai iuiachí .
Tukui kamkuna , mana iachaska rimaikunawa rimanakuntrangichi ; nuka masmi munantrani , kamkuna , Santu Ispíritu iuiachiskata willantrangichi . Santu Ispíritu iuiachiskata willag , mana iachaska rimaiwa rimagmanda mas allillami ka . Mana iachaska rimaiwa rimaska ima niraiaskata willachu , Cristowa tukuskakunata alli suma iuiai iuiachingapa : chipas , allillami rurá .
Chasaka , taitakuna i mamakuna , nuka kamkunapagma chaiagrispa , mana iachaska rimaikunawa rimagpika , ñi imapas mana kamkunamanda allilla tukunchu . Ikuti imasa Taita Dius muskui ukupisina kawachiwaskata u allilla iachaskata iachachispa , paipa Ispíritu iuiachiwaskata willagpika , kamkunamanda mas allimi tukú .
Flaugta , arpa i sug rigcha uiachidirukuna , tukuikuna sugllasina uiarinakugpika , mana iacharintrachu maikanta uianga .
Chasallata , sug puibluwa sug puibluwa wañuchinakuima llugsingapa bututu mana sinchi pukui uiarigpika , ñi pipas manachar allichirintrakuna , chi wañuchinakuima ringapa .
Chasallata kamkunapas , uiagkuna mana iachaska rimaiwa rimanakugpika , ¿ imasatak iachangakuna ima niraiagta ? Iangallami wairata rimagsina kantra .
Kai alpapi maituku rimaikunapasmi tia . Ñi maikan rimaipas , ianga mana pudí tianga .
Chasa tiagpipas , maikan mana nuka iachaska rimaiwa rimawagpika , chi rimaika ima niraiaskata nuka mana iachaspaka , sug alpamanda kagsinami parijuma kantranchi .
Chasa kaskamanda , kamkuna , Santu Ispíritu karamuskakunawa allilla ruragkuna tiangapa munaspaka , iukangichimi mas munangakuna , Cristowa tukuskakunata alli suma iuiai iuiachispa iuiaikunawa kangapa .
Maikanpas mana iachaska rimaiwa rimagka , Taita Diusta mañachu , chi rimaita ima niraiaskata allilla iachangapa .
Mana iachaska rimaiwa Taita Diusta nuka mañakuspa kagpika , nukapa ispiritullawami mañakuni ; nukapa iuiaika , nukawa mana kagsinami ka .
Chasa kagpika , ¿ imatak iukani ruranga ? Iukanimi , nukapa ispirituwa Taita Diusta mañakuura , nukapa iuiaiwapas sugllapi kanga . Chasallata nukapa ispirituwa kantakuura , iukanimi nukapa iuiaiwapas sugllapi kantakunga .
Kamba ispiritullawa Taita Diusta : “ Pai Siñur ” nispa kagpika , mana iachagka , kam chasa nikuskata uiaspa , ¿ imasatak pudinga kamwa ningapa : “ Chasa kachu ” ?
Taita Diusta : “ Pai Siñur ” kam sumaglla nigpipas , chi sugka , uiaspapas , mana iachaspaka , ¿ imasatak alli suma iuiai iuiachii tukunga ?
Nukaka , tukui kamkunamandapas mas mana iachaska rimaikunawa rimagmandami Taita Diusta : “ Pai Siñur ” nini .
Chasa nispapas , Cristowa tukuskakunawa nuka tandariska kaura , paikuna mana iachaska rimaiwa chunga waranga rimariskata rimai pudispapas , munanimi , paikuna iachaska rimaiwaka pichka rimaillata rimangapa ; chasaka , paikunapas iachaikungapa .
Taitakuna i mamakuna , mana wambrakunasina iuiaichi . Chara uchulla kagsina kaichi , ñi ima jiru rurangapa mana iuiaspalla . Ikuti Santu Ispiritupa karamuskawaka ña wiñai puchukaska runasina iuiaichi .
Isaías sakiska librupi , kasami willaraiá : Atun Taita Diusmi ni : “ Mana iachaska rimaikunawa i sug alpamandakunawami kai alpapi kaugsagkunata rimasa . Chasa rimagpipas , mana uiawangapa kankunachu ” .
Chasaka , mana iachaska rimaikunawa rimangapa , mana balinchu Cristowa iuiarigkunata iuiachingapa . Paita manara rigsigkunata iuiachingapami niraiá . Ikuti Santu Ispíritu iuiachiskata willangapaka , mana balinchu manara Cristota rigsigkunata . Balinmi , paiwa iuiarigkunata alli suma iuiai iuiachingapa .
Cristowa tukuskakuna sugllapi tandariska kaura , tukuikuna mana iachaska rimaikunawa rimanakugpika , maikan Cristomanda manara iachag u paita manara rigsig iaikuspa uiagpika , ¿ manachu ninga : “ Kamkuna , upami tukurkangichi ” ?
Ikuti tukui kamkuna Santu Ispíritu iuiachiskata willanakugpika , maikan Cristota manara rigsig u paimanda manara iachag iaikuspa , tukuikuna ima willanakuskata uiaspaka , pai kikin pandarig kagtami iuiaringa . Justisiai tukungapa kagtapasmi iachanga .
Paipa iuiaipi ima tiaskatapasmi iuiaringa . Chiwanka , Taita Diustami kungurispa kumuringa , “ Sutipami Taita Dius kamkunawa ka ” nispa .
Nigpika , kam taitakuna i mamakuna sugllapi tandariska kauraka , kasa rurangichi . Kampura sugkuna ima suma kantu birsiachu , ima iachachichu , ima muskui ukupisina Taita Dius kawachiska willachu , mana iachaska rimaiwa ima rimachu , chi rimaskaka ima niraiaskata iachaspa willachu : chasa ima ruraspapas , tukuikuna mas alli suma iuiai iuiachinakungapa kachu .
Mana iachaska rimaiwa rimanakugpika , iskai u kimsakunallaka sug suglla suiumandata rimachukuna . Chasa rimanakuskata ima niraiagta iachangapaka , sugka tiachu , uiaspa willangapa .
Chasa rimanakuskata ima niraiagta ñi pipas mana willai pudigpika , chi rimaikunawa mana rimanakuchu . Kikinmandalla iuiarispa , Taita Diusllata upalla rimachukuna .
Chasallata , Santu Ispíritu iuiachiskata willagkunaka , iskai u kimsakunalla willachukuna . Sugkunaka , uiaspa , iuiarichukuna : “ ¿ Sutipacha Santu Ispíritu iuiachiskata willaku ? ” .
Chipi tianakuskata willakuura , Santu Ispíritu sug runata iuiachigpika , ñugpa willagka upalla kachu .
Chasaka , tukuikunami sug sug pudinkangichi , Santu Ispíritu iuiachiskata willangapa ; chiwanka tukuikuna , uiaspa , iachaikuspa , sumaglla parijuma iuiachinakuspa kaugsangapa .
Santu Ispíritu iuiachiskata willakug pudinmi , pai kikin rimakuskata upallachiringa .
Taita Diuska mana munanchu , killachinakui tiangapa . Sumaglla tukuipi kaugsanakungapami muná . Imasami Taita Diuswa tukuskakuna maipipas tandariska kaskapi ,
warmikunaka upalla kankuna : chasallata kamkuna tandariska kaskapipas upalla kachukuna . Mana paikunata sakiska kanchu , tandariskakunata rimangapa . Paikunapa kusata suma uiachukuna . Chasallatami Moisés sakiska librupi willaraiá .
Ima iachangapa munaspaka , kikinpa kusata wasipi tapuchukuna . Cristowa tukuskakuna sugllapi tandariska kaura , mana allilla kanchu , warmikuna rimangapa .
Kasapas iuiariichi : Diuspa Rimaita willangapaka , mana kamkunawa kallarirkachu . Mana kamkunamandalla chaiarkachu .
Maikanpas iuiachu : “ Santu Ispíritu iuiachiskata willag u paiwa iuiagmi kani ” : chi runaka , kasa iachapuachu : Iaia Jesús kikin niskatami nuka Pablo willanakuikichita .
Maikanpas nuka ima willakuskata mana munagpika , paitapasmi mana chaiaku munangapa .
Chimanda , taitakuna i mamakuna , munapuaichi , Santu Ispíritu iuiachiskata willangapa . Mana iachaska rimaiwa rimagkunataka sakiichi rimangapa .
Tukuipi allilla imapipas suiumandata ima rurangapa chaiaskata ruraichi .
Taitakuna i mamakuna , Alli Willai timpu willaskatami iachachiikichita . Chi Alli Willaita uiaspaka , kunankama mana kungarispallami kaugsanakungichi .
Chi Alli Willaita suma iuiarispami mana sakispalla kagkuna kispichiska niraiangichi .
Nuka kikin ñugpa iachaikuskatami kamkunata kasa iachachirkaikichita . Imasa ñugpamanda librupi willaraiaskasinami tukurka : Cristoka , nukanchipa pandariikunamandami wañuchii tukurka .
Wañuskata pambaska kaspa , ikuti imasa ñugpamanda willaraiaskasina , kimsa punchapimi kaugsarirka .
Ña kaugsariskauramandaka , Pedrotasi ñugpa kawarirka . Nispaka , pai kikin chunga iskai agllaskakunatapassi kawarirka .
Chiuramandaka , pichka patsa iali katiraiagkunata sugllapi kaskakunatapassi kawarirka . Chi runakuna , maillakunami wañuska kankuna . Charami sugkunaka kaugsanakú .
Chiuramandaka , Santiagotasi kawarirka . Nispaka , tukui pai kikin agllaska runakunatapassi kawarirka .
Tukuikunamanda katimakar , nukatapasmi kawariwarka . Nuka sug sulluska tiagsamuska kagsinatapasmi Jesús kawariwarka .
Sugkunata Cristo kikin agllaskakunamanda mas uchullasinami nuka kani . Taita Diuswa kagkunata nuka puchukangapa kalpachidur kagmanda , nuka mana iukarkanichu , Cristo kikin agllaska runa tukugsamunga .
Chasa kagpipas , Taita Dius nukata iapa kuiawagmandami kunaura Cristo kachamuska kani . Taita Dius chasa kuiawaspa , tukui karawaskakuna mana ianga tukurkachu . Tukui sugkuna Cristo kachaskakunamanda masmi Alli Willaita willaspa purikuni . Chasa purispapas , nuka kikinpa iuiaillawa mana willakunichu . Taita Dius kikin nukata iapa kuiawaspa iuiachiwagmandami chasa willaspa purikuni .
Nuka i sugkuna Cristo kachaskakuna willaska , chillatatami tukuikuna willanchi . Chi willaskatami kamkuna , uiaspa , suma iuiaringichi .
Cristo wañuspa , kaugsariska kagtami nukanchi willanchi . Nigpika , ¿ imapatak kamkunapura sugkuna ninakú : “ Wañuskakuna mana mas kaugsaringapa kankunachu ” ?
Wañuskakuna mana kaugsaringapa kagpika , Cristopaschar mana kaugsariska kantra .
Cristo mana kaugsariska kagpika , nukanchi Alli Willaita willaska iangachar kantra . Chasallata kamkunapas , iangachar paita iuiarispa kantrangichi .
Cristo mana kaugsariska kagpika , nukanchi nintranchi : “ Taita Diusmi Cristota kaugsachirka ” ; chasa nispa , Taita Diusmanda llullami kantranchi . Wañuska runakuna mana kaugsaringapa kagpika , Taita Dius manachar Cristota kaugsachiska kantra .
Wañuskakuna mana kaugsaringapa kagpikunaka , Cristopaschar mana kaugsariska kantra .
Cristo mana kaugsariska kagpika , kamkuna iangachar paita iuiarispa kantrangichi . Kamkunapa pandariikunata manarachar anchuchiska kantrangichi .
Chasallata Cristowa iuiarispa wañuskakunapas , diltudupa puchukariskachar kantrakuna .
Nukanchipas , kai alpapi kaugsanakunkamalla Cristota iuiarispa kagpika , tukuikunamanda mas llakingasinachar kantranchi .
Cristo , wañuspapas , sutipami kaugsarirka . Pai tukuikunamanda ñugpa kaugsariskamandami sug wañuskakunapas ikuti kaugsaringapa kankuna .
Imasami suglla runamanda kai alpapi wañui chaiamurka : chasallatami , suglla runa wañuspa kaugsariskamanda , tukui wañuskakuna kaugsaringapa kankuna .
Imasami Adanmanda , tukuikuna wañungapa niraianchi : chasallatami Cristomanda , tukuikuna kaugsachii tukugsamungapa kanchi .
Imasa kadaunta chaiaskasinami kaugsachii tukungapa kanchi . Cristomi tukuikunamanda ñugpa kaugsarirka . Kipama , Cristo kai alpama ikuti samuuraka , paiwa tukuska kagkunami kaugsaringapa kanchi .
Chiuramandami puchukarii puncha chaiamungapa ka . Chiura Cristoka , tukui mandagkunata , tukui iachagkunata i tukui justisiagkunata anchuchispaka , pai kikin , tukuipi mandag tukungapa ka . Tukui chi mandaikunataka paipa Taita Diustami ialichingapa ka .
Pai Cristo , mandagmi kangapa ka , “ imaura tukui paita mana munagkunata apagrispa , paipa chaki sarudiru ukuma churankama ” .
Tukui paita mana munagkunata chasa rurauraka , wañuitapasmi puchukangapa ka , mana mas wañui tiangapa .
Taita Diusmi , tukuikunata kungurichispa , paipa sarudiru ukuma churarka . Chasa tukuikunata churaska kagpipas , kungurichig Taita Dius kikinka Cristopa ñugpa ladu mana kunguringapa kanchu .
Chasapaka , tukuikuna Cristota kunguriuraka , pai kikin Taita Diuspa wambrapas , paipa Taita Diuspa ñugpa ladumi kunguringapa ka — Taita Diusmi ka tukuikunata Cristopa ñugpa ladu kungurichig — chasawaka Taita Dius , tukuikunata tukuipi mandag iaia kangapa .
Kasapas . Wañuskakuna mana mas kaugsaringapa kagpika , ¿ imapatak sugkuna , wañuskakunapa kuinta baugtisarinakú ? Chasa baugtisarispaka , iangachar rurantrakuna .
Nukanchipas chasallata mana ikuti kaugsaringapa kaspaka , ¿ imapatak imaurapas purinakunchi , wañuchiwangapa munanakugta iuiarispa ?
Taitakuna i mamakuna , tukui punchakunami wañuita manchaiwa nuka purikuni . Imasami kamkuna nukanchipa Iaia Jesucristowa tukuskamanda , nuka sutipa iapa alli iuiachiiwa kani : chasallatami sutipa kaskata willanakuikichita .
Nukaka Cristomanda Efeso puiblupi rabiag sachukumanda animalkunasinawa makanakurkani ; kai alpapi tiaskakunallawa iuiaspa chasa makanakugpika , ñi imapa mana baligsinami ka . Wañuskakuna mana kaugsaringapa kagpika , imasami sugkuna ninkuna : “ Mikuspa upiaspa kusikusunchi ; sug punchakuna ñami wañusunchi ” .
Mana pandaringichi . “ Mana allilla iachachigkunawa kamkuna sugllapi tukugpika , alli kaugsaitami paikuna pandachingakuna ” .
Suma iuiaiwa tukugsamuichi . Mana mas pandariichi . Kamkunapura sugkunaka , Taita Diusmanda mana imapas iachangichichu . Kamkunapa pingaipa kagmandami chasa niikichita .
Sug tapuchu : “ Wañuskakunaka , ¿ imasatak kaugsaringapa kankuna ? ¿ Ima kuirpuwatak tukugsamungapa kankuna ? ” .
Chasa tapugka , upasinami rimá . Kam tarpuska ima simillapas ismuskauramandami , pangakuna llugsispa , wiñai kallarí .
Imapas ña wiñaska atuntaka mana tarpungichu . Trigu u maikan simillatami tarpungi .
Chiuramandami Taita Diuska , pai imasa munaskasina wiñachí ; sug sug simillakunamandaka sug rigcha sug rigchami wiñá : chasa .
Tukui kuirpukunapas , mana suglla rigcha kawarinkunachu . Chasapaka , runakunapa kuirpuka , sug rigchami kawarí ; animalkunapa kuirpuka , ikuti sug rigcha ; piskukunapaka , ikuti sug rigcha ; chalwakunapaka , ikuti sug rigcha .
Chasallata , awa luarpi i kai alpapi kuirpukuna tiagpipas , awa luarpi tiagkunaka , sug rigchami suma kankuna . Kai alpapi tiagkunaka , ikuti sug rigchami suma kankuna .
Indika , sug rigchami suma punchaiá . Killaka , ikuti sug rigchami suma punchaiá . Istrillakunaka , ikuti sug rigchami suma punchaiankuna . Istrillapurapas , sug rigcha sug rigchami suma punchaiankuna .
Wañuskakuna kaugsariipas , chasallatami ka . Alpa ukuma pambaraiaskaka ismunmi . Ikuti kaugsariskaka , mana mas ismungapa kanchu .
Pambaraiaskaka , millaimi kawarí . Ikuti kaugsariskaka , sumaiaskami kawaringapa ka . Pambaraiaskaka mana imapas pudinchu kuiuringapa . Ikuti kaugsarigka , tukui saludu i animuwami kangapa ka .
Kai alpallata ruraska kuirpumi pambaraiá . Ikuti chi kuirpu kaugsariskaka , ispiritusinami sug luarmanda kangapa ka . Imasami kai alpallata ruraska kuirpu tia : chasallatami ispiritusina sug luarmanda kuirpupas tia .
Kasami ñugpamanda librupi willaraiá : Ñugpa ruraska runa , Adán suti , kaugsai almawami Taita Dius wiñachirka . Ikuti Cristo katima Adán niraiagka , diltudupa kaugsai Ispíritu iukaskatami karamú .
Ispiritusina sug luarmanda kuirpu , mana ñugpa tukugsamuska kanchu . Alpallata ruraska kuirpumi ñugpa ruraska ka . Chiuramandami ispiritusina sug luarmanda kuirpuka tukugsamungapa ka .
Ñugpa runa alpata ruraska kag , kai alpamandallami ka . Ikuti katima Runa Tukuska tiagsamuskaka , suma luarmandami samurka .
Imasami chi ñugpa runa , alpata ruraska karka : chasallatami kai alpapi kaugsagkunapas , kai alpamanda niraianchi . Imasami Cristoka , suma luarmanda niraiá : chasallatami nukanchipas , paiwa kaspa , suma luarpi paillawanta kagringapa kanchi .
Imasami nukanchi , chi ñugpa runa alpata ruraskasina rigcha kanchi : chasallatami Cristo suma luarmanda niraiagsina rigchapas tukugringapa kanchi .
Taitakuna i mamakuna , kasami niikichita : nukanchi kai kuirpupi kaugsankama , manara pudinchichu , Dius suma mandakuskapi kagringapa . Chasallata , nukanchi ismunga kuirpupi kaugsankama , manara pudinchichu , mana imaurapas ismungasina karangapa tiaskata chaskigringapa .
Kunaurami pipas mana iachaskata willangapa kaikichita . Mana tukuikuna wañungapa kanchichu . Chasa kagpipas , tukuikunami sug rigcha kawari tukugsamungapa kanchi .
Mana unailla , ñawichkarigllapi , katima bututu uiarigsamuurami sug rigcha kawari tukugsamungapa kanchi . Chi bututu uiarigllapimi wañuskakuna kaugsarii kallaringapa kankuna , imaurapas mana mas wañungapa . Chiurallatatami nukanchi sug rigcha kawari tukugsamungapa kanchi .
Kai ismunga kuirpu , ñi imaurapas mana ismugmi tukungapa ka . Chasallata kai wañunga kuirpu , ñi imaurapas mana wañugmi tukungapa ka .
Kai ismunga kuirpu , mana ismug tukuska kaura , mana mas wañungapa ; chiurami ñugpamanda librupi willaraiaskasina pasaringapa ka , kasa nispa : Wañuita puchukaspaka , tukui binsigsamuskami niraiá .
Kunaura , kam wañuika , ¿ maipitak tiapungi , kam binsingapa iuiakuska ? ¿ Maipitak kam tugsispa wañuchidiru tiapungi ?
Nukanchi pandariskakunamandami wañuika tugsispa wañuchigsina tiagsamú . Moisés ima niskata nukanchi mana allilla ruraskamandami pandariskakuna niraianchi .
Chasa kagpipas , Taita Dius kikinmi Iaia Jesucristowa paipa iapa iachaita nukanchita karamú ; chasawaka , wañuita binsii pudingapa . Chimanda , paita nisunchi : “ Pai Siñur ” .
Chasamanda , nukapa kuiaska taitakuna i mamakuna , Iaia Jesuswa suma iuiarispa kangichi , mana kungarispalla . Pai ima kamkunata rurangapa niskata imaurapas mas animuwa allilla ruraspa kangichi . Kasapasmi kamkuna allilla iachangichi : Iaia Jesuswa tukuska kaspa , mana iangalla ruraspa kangichichu .
Taita Diuspalla kagkunapagma kachangapa kulki tandachingapaka , ñami imasa Galasia alpapi Cristowa tukuskakunata iachachirkani : chasallatami kamkunapas iukangichi rurangakuna .
Tukui simana kallarii u dumingu punchakuna chaiaura , mailla maillapas kulki ganaskata wakachingichi . Chasaka , nuka chaiagriura , mana mañai iukasachu .
Nuka kamkunapagma chaiagrispaka , kamkuna agllaska runakunatami kartakunawa kachasa , kamkuna karaska kulkita Jerusalén puibluma apangapa .
Nukata ringapa chaiawagpika , paikuna nukawami Jerusalenma ringakuna .
Masedonia alpata ialigrispami kamkunapagma chaiagrisa . Chaiawakumi , Masedoniata ialigringapa .
Sug punchakuna u tamia ialinkamami kamkunawa kangapa chaiawanga . Chiuramandaka , kamkuna pudinkangichimi aidawanga , nuka maima rii iukaskama chaiagringapa .
Nuka mana munakunichu , kamkunata ñawiwa kawaspalla ialingapa . Iaia Jesús sakiwagpika , munakunimi achka punchakuna kamkunapagpi unaiangapa .
Chasa munakuspapas , Pentecostés atun punchakamami kai Efeso puiblupi chisiangapa kani .
Suma alpasina tarpungapami kaipi tarirkani ; chasapika , Alli Willaita nuka achkakunata umapi tarpugsina willangapa . Nukata mana munawagkunapasmi achkakuna kankuna .
Waugki Timoteo kamkunapagma chaiagrigpika , suma kaiaspa chaskipuangichi ; chasaka , kamkunawa iacharidusina iuiarispa kangapa . Paipas , nukasina Iaia Jesusmanda willagmi ka .
Chimanda , ñi pipas paita mana wasa churapuangichi . Chasapaka , paita aidapuangichi ; chasaka , nukapagma sumaglla chaiagsamungapa . Paita sug waugkikunawantami suiakuni .
Waugki Apolostaka sumagllami mañarkani , sug waugkikunawa kamkunapagma richu . Chasa mañagpipas , kunaura mana munarkachu ringapa . Pai imaura pudiurasi kamkunapagma chaiangapa ringapa ka .
Rigcharaiagsina kaichi , kamkuna Cristowa suma iuiariskata mana sakispalla . Sinchi saiariskasina kaichi , mana ñi imatapas mancharispalla .
Tukui ima ruranakuskapipas , suma kuiaiwa kuiaspa rurangichi .
Kam taitakuna i mamakuna iachangichimi , waugki Estefanaspa wasipi kaugsagkuna , Akaia alpapi tukuimanda ñugpa Alli Willaita sumaglla chaskigtakuna . Paikunaka , Taita Diuspalla kagkunata aidaspami kaugsanakú . Chimandami mañaikichita :
paikunata sumaglla uiapuaichi ; chasallata , tukui paikunawa allilla ruranakuskatapas .
Estéfanas , Fortunato i Akaiko nukapagma samuskakunamandami iapa alli iuiachiwá . Paikunata kawaspaka , kamkuna karupi kaskata kawakugsinami iapa alli iuiachiwagsamurka .
Paikunaka , nukapa llakiikunata anchuchispa , sumagllami iuiachiwagsamurkakuna . Chasallatami kamkunatapas sumaglla iuiachingakuna . Paikunataka iukangichimi , “ Pai Siñur ” ningakuna .
Asia alpapi Cristowa tukuskakunami kamkunata : “ Puangi ” ninakú . Waugki Akila , warmindi Priska i paikunapa wasipi sugllapi tandarispa Cristowa tukuskakunapasmi , Iaia Jesusmanda iuiarispalla , “ Puangi ” ninakú .
Tukui waugkikuna i panikuna kaipi kagkunapasmi , “ Puangi ” ninakú . Kam kikinpura Taita Diuswa iuiarispa muchanakuspa , “ Puangi ” ninakuichi .
Nuka Pablo , nuka kikinpa makiwami iskribiska , kai saludaita kachaikichita .
Maikanpas Iaia Jesusta mana kuiagka , maldisiska kachu . Nukanchiwa utkalla samui , Iaia Jesús .
Nukanchipa Iaia Jesucristo , kamkunata suma kuiaiwa kawapuachu .
Tukuikunatami Jesucristowa sugllapi kuiaikichita .
Taita Dius nukata munawaskamanda , Jesucristo kachamuwaskami kani , Alli Willaita willaspa puringapa . Timoteo suti waugkiwa kaspa , kamkuna Taita Diuswa tukuskakuna Korinto puiblupi kaugsanakuskata i Taita Diuspalla tukui kagkuna Akaia alpa suiu kaugsanakuskatapasmi kai karta kachaikichita .
Nukanchipa Taita Dius i Iaia Jesucristo , kamkunata kuiaspa , suma iuiaiwa kawapuachu .
Nukanchipa Iaia Jesucristopa Taita Diusta nisunchi : “ Kam , iapa suma atunmi kangi ” . Paimi ka nukanchimanda llakiiiug . Imapipas llakiikunata samachigmi ka .
Nukanchi ima iapa llakiiwa kaskata , paimi samachí ; chasaka nukanchipas , sugkuna ima iapa llakii iukagpika , paipa suma iuiachiillawanta paikunata samachingapa .
Imasami nukanchita chaiá , Cristomanda iuiarispa iapa llakiiwa pasangapa : chasallatami Cristo , nukanchita chi llakiikunata samachí .
Nukanchi , iapa llakiiwa pasanakunchi ; chasaka , kamkunapa llakiikunata samachispa kispichingapa . Cristo , nukanchita chi llakiikunata samachí ; chasaka , kamkunapa llakiikunata samachispa , chiwanka nukanchisina iapa llakiikunawa pasanakuskata apai pudingapa .
Imasami kamkuna , nukanchisina iapa llakiikunawa pasanakungichi : chasallatami nukanchisina llakiikunata samachii tukunkangichi . Chasa iachaspami nukanchi kamkunamanda tukui allilla tukugsamungapa suianakunchi .
Nukanchi Asia alpapi kaura , iapa llakiimi iukarkanchi . Munanakunchimi : kam taitakuna i mamakuna chasa iachapuaichi . Askurinti mana awantangasina llakiiwami pasanakurkanchi . Chiwanka , iuianakurkanchimi : “ Ña mana maschar kaugsasunchi ” .
Wañuchii tukungapa kagsinami iuianakurkanchi . Chasawami iachaikurkanchi , nukanchi kikinpa iuiaikunallawa mana imapas awantai pudingapa kagta . Taita Dius wañuskakunata kaugsachigwa iuiarispallami pudingapa kanchi awantangapa .
Paimi chi iapa manchangasina wañuita nukanchita kispichirka . Nispaka , chasallata ikutimi kispichingapa ka . Ari , paillatami suianakunchi , ikuti ikuti nukanchita kispichigsamungapa ,
kamkunapas Taita Diusta nukanchimanda mañaspa kagpikuna . Achkakuna nukanchimanda Taita Diusta mañagpikuna , achkakunallatatami , Taita Dius nukanchita suma iuiaiwa kawakugmanda , paita : “ Pai Siñur ” ningakuna .
Kasamandami alli iuiachiiwa kanchi : nukanchipa iuiaiwami iachanchi , nukanchi kai alpapi i maspas kamkunawa , suglla suma iuiaiwa tukuipi allilla kaugsaspa kagtakuna . Mana chasa kaugsanakunchichu nukanchi kikinpa iuiaillawa . Taita Dius kikin suma kuiaita karamuskawami chasa allilla kaugsanakunchi .
Kamkunapagma nukanchi kartakuna kachaskapika , nukanchi ima iuianakuskallatami ninakunchi , kamkuna iachangapa . Kamkuna , chikunata kawaspaka , kunankama maillami nukanchi ima iachachiskata allilla iachangichi . Munakunimi , kamkuna tukuipi allilla iuiaipi iachangapa . Chasaka , nukanchipa Iaia Jesús samug puncha chaiaura , imasami nukanchi , kamkunamanda iuiarispa , alli iuiachiiwa kanchi : chasallatami kamkunapas , nukanchimanda iuiarispa , alli iuiachiiwa kankangichi .

Kamkuna chasa kagmanda alli iuiaspa , nuka munakurkani , ñugpa kamkunapagma chaiagringapa . Chiwanka munakurkanimi , iskai biaji kamkunata kawagrispa , kamkuna iapa allilla kangapa .
Kamkunapagta ialispa , Masedonia alpamami ringapa karkani ; chimanda kutimuspa , ikuti kamkunata kawagsamungapa . Chimanda , kamkuna aidawangapami karkangichi , Judea alpama chaiagringapa .
Nuka chasa iuiakuspaka , ¿ manachu munakurkani chasa rurangapa ? ¿ Kamkuna iuiangichichu , nuka iskai iuiai iukagta ; chasaka , kamkunata : “ Kasami rurasa ” nispaka , ikuti chiurallatata : “ Mana chasa rurasachu ” ningapa ?
Taita Dius , nukanchimanda iachanmi : nukanchi , kamkunata : “ Kasami rurasa ” nispaka , ikuti chiurallatata sug rigcha rurangapa mana ninchichu .
Silvano , Timoteo i nuka , kamkunata Taita Diuspa wambra Jesucristomanda willarkanchi ; pai Jesucristoka , “ Kasami rurasa ” nispaka , ñi imaurapas mana ninchu : “ Mana chasa rurasachu ” . Pai niska , tukui chasami tukú .
Tukui ima Taita Dius karangapa niska , Jesucristowami nukanchita karamú . Chimanda , chasa niskamanda nukanchi uiaspa , paimanda iuiarispa , ninchimi : “ Chasa kachu ” ; chiwanka , Taita Diusta suma atuniachingapa .
Taita Diusmi Jesucristowa nukanchita i kamkunata tukuipi allilla charí . Paimi nukanchita agllarka .
Paimi Santu Ispirituwa nukanchita siñalarka , paipa kagta niraiangapa . Paillatatami Santu Ispirituta kachamurka , nukanchiwa sugllapi kangapa . Chasamandami iachanchi , nukanchi sug luarpi tukui sumaglla chaskigringapa kagtakuna .
Taita Dius , nuka ima iuiakuskata iachanmi , nuka kamkunata ima nikuska sutipa kagta : kamkunata mana piñangamandami mana Korinto puibluma rirkani .
Mana munanchichu , kamkunata ningapa : “ Kasa u chasa Cristowa iuiariichi ” . Kamkuna , ña sumami paiwa iuiaringichi , mana sakispalla . Chasapaka munanchimi , kamkunawa sugllapi aidanakungapa ; chasaka kamkuna , alli iuiachiiwa kangapa .
Chimandami iuiarirkani , manara ikuti kamkunapagma chaiagringapa ; chasaka , mana kamkunata llakichingapa .
Nuka chasa kamkunata llakichigpika , ¿ pitak nukamanda llakintra , alli iuiachiwangapa ? Kamkunallami , nukawa llakichii tukuspa , pudintrangichi , nukata alli iuiachiwangapa .
Chimandami chasa karta kacharkaikichita . Chiwanka , nuka chaiagriura , kamkunawa mana llakirispa kasachu . Chasapaka , kamkunawa kuntintullami kasa . Sumami iuiani , nuka alli iuiachiiwa kagpika , tukui kamkunapas alli iuiachiiwa kangapakuna .
Kamkunamanda iapa llakispa wakaspami chi kartata kacharkaikichita . Mana kacharkaikichitachu , kamkuna kawaspaka , llakirigsamungapa . Nuka kamkunata iapa sumaglla kuiag kagta iachangapami kacharkaikichita .
Llakichiwagka , mana nukallata llakichiwarkachu . Tukui kamkunatapasmi maillallapas llakichirka . “ Maillallapas ” ninimi ; iapaspa llullagsina mana ninichu .
Chi runa jiru ruragta ña unaimi kamkuna kaskamanda llugsichiska ka ; chika , allillami rurarkangichi , chasa sugkuna mana iuiagpipas . Kunaura , chilla .
Kunauramanda iukangichimi , paita pasinsiaspa , iuiachispa , paipa llakiita kungachinga . Mana kagpika , ¡ ujalallapas iapa llakii iukaspa , iuiarintra mana mas kaugsangapapas !
Chimandami suma mañaikichita : paita kawachipuaichi ikuti kuiagtakuna .
Paimandami ñugpa kartata kacharkaikichita , iachangapa : nuka tukui ima niskata , ¿ kamkuna rurankangichichu u manachu rurankangichi ?
Maikantapas kamkuna pasinsiagpikunaka , nukapasmi pasinsiani . Ima pasinsiangapa tiagpika , kamkuna kuiaska kagta iuiarispami Cristopa ñawipi pasinsiani .
Chasami pasinsianchi . Mana kagpika , iaia kuku , nukanchiwa rikugsinami tukunga . Chi iaia kuku imapipas jiru rurangapa munag kagta allillami iachanchi .
Nuka Troas puiblupi Cristomanda Alli Willaita willangapa chaiagriuraka , Iaia Jesús kikin , alli alpa suma tarpungapa tiagsinami kawachiwarka ; chasapika , achkakunata Alli Willaita willangapa .
Chipi nuka kaura , waugki Tito mana kawariwarkachu . Chimandami nuka llakiiwa karkani . Chimanda , chipi kagkunata : “ Kaiakama ” nispa , Masedonia alpamami rirkani .
Taita Diusmi nukanchita imaurapas paipa iapa iachai karamú , Jesucristowa iaia kukuta mitikuchingapa . Chasallata , nukanchita maimapasmi kachá , Alli Willaita willaspa purigringapa — chi Alli Willaika , iapa miski asnarigsinami ka — chita uiaspaka , sugkunapas paita rigsigsamungapa . Chimandami paita nini : “ Pai Siñur ” .
Imasami insinsu rupachiura , miski asnarí : chasallatami Cristo , nukanchita kachamú , Taita Diusmanda miski asnarigsina paipa Alli Willaita willangapa . Chi Alli Willaitaka , kispiringapa kagkuna i mana kispiringapa kagkunapasmi uiankuna .
Mana kispiringapa kagkunataka chi Alli Willaita uiaskawaka diltudupa wañuimi chaiangapa kankunata . Ikuti kispiringapa kagkunaka , diltudupa kaugsaimi chaskingapa kankuna . Chasa tukungapa kaskamandaka , ¿ pitak tia , tukui chikunata allilla willangapa ? Ñi pipas manima .
Nukanchika , Diuspa Rimaita mana willanakunchichu , nukanchi kulkiringapa , achkakuna chasa ruragpikunapas . Taita Dius kachamuskakuna kaspami , Diuspa ñawipi Cristomanda willanakunchi , mana imapipas llullaspalla .
Chasa nispaka , ¿ ikuti nukanchi kikinkunachu ninakunchi : “ Mas allimi kanchi ” ? Sugkunata chaiá , kikinkunamanda alli niska karta apamuspa kawachigsamungapa ; chasaka , Diuspa Rimaita iachachingapa . ¿ Chasallatachu nukanchitapas chaiaku , karta kamkunata kawachigsamungapa i kamkunapagmandapas apaspa ringapa ? Manima .
Kam kikinkunami niraiangichi nukanchimanda alli niska kartakuna kagsina . Nukanchipa iuiaipi niska karta kagsinami kangichi . Kamkunata kawaspami tukui runakuna , nukanchi allilla iachachig kagtakuna kawangakuna .
Kamkuna kangichimi Cristo kachamuska karta , nukanchi iuiarispa iskribiska kagsina . Tintawa iskribiraiaskasina mana kangichichu . Kaugsag Taita Diuspa Ispirituwami nukanchi iachachiska iskribiraiaskasina kangichi . Chasallata , rumi pambapi iskribiraiaskasina mana kangichichu . Kamkunapa iuiaipimi nukanchi iachachiska iskribiraiaskasina kangichi .
Taita Diusta Cristowa iuiarispami chasa ninchi .
Nukanchi kikinpa iuiaillawa ñi imapas mana pudinchichu . Taita Diuspa iapa iachaita nukanchita karamugmandami pudinchi .
Taita Dius kikinmi paipa iachaita karamurka ; chasaka , paiwa i runakunawa ikuti pasinsiachirispa sumaglla tukuskamanda nukanchi willangapa . Chika mana niraianchu Moisés ñugpata willaskawa . Santu Ispíritu iuiachiskawami chasa niraiá . Moisés ima rurangapa willaraiaskapi niraianmi , pandarigkuna wañuchii tukungapa . Ikuti Santu Ispirituka , suma kaugsaitami karamú .
Ima rurangapa rumipi willaraiaskata iapa punchawami Taita Dius , Moisesta kuagsamurka ; chiwami Moisespa ñawipas iapa puncha kawarigsamurka . Chasataka Israelmanda runakuna , mana paipa ñawita kawangapa pudirkakunachu . Chi punchaiaskaka , mailla mailla wañurispa wañurispami rirka . Chi runakuna wañungapa willaraiaskatami ña iapa punchawa Moisesta kuagsamurka .
Ikuti kikin Santu Ispíritu karamuskaka iukanmi , askurinti mas iapa punchawa tukugsamunga .
Ari , justisiai tukungapa willaraiaskata iapa punchawami Moisesta kuagsamurka ; mana pandarig niraiangapa Alli Willaita uiaspa iukanmi , Santu Ispirituwa askurinti mas iapa punchawa tukugsamunga .
Chi willaraiaskata Moisés chaskiura , iapa punchaiachigpipas , kunaura askurinti iapa puncha Alli Willaimanda chi ñugpamandaka ñi imapas mana puncha niraianchu .
Chi puchukaringapa willaraiaskata iapa punchawa Moisesta kuagsamurka . Ikuti mana imaurapas puchukaridiru Alli Willaika iukanmi , chi willaraiaskamanda mas iapa punchawa tukugsamunga .
Chasa tukugsamungapa kagta nukanchi allilla iachaspami , mana manchaspalla chi Alli Willaita willanakunchi .
Nukanchika , mana Moisessina ruranakunchichu . Paika , ñawita linsuwa kilparispami karka ; chiwanka Israelmanda runakuna , paipa ñawi punchaiaskata mailla mailla wañurispa wañurispa rikuskata mana kawangapa .
Chasa kilpariska kaskata , paikuna mana iacharkakuna ima niraiagta . Kunaurapas , Diuspa ñugpamanda Rimaipi willaraiaskata uiaspapas , paikunapa iuiaipi chi linsuta kilparaiaskasinami chara kankuna . Chasaka , mana allilla iachagsamungapa pudinkunachu . Cristollawa iuiariskapimi chi kilparaiaska linsuta anchuchigsina tukugsamú .
Ari , paikuna , Moisés willaraiaskata kawaspapas , kunankama paikunapa iuiaipi linsuwa kilparaiaskasinami chara kankuna ; chasaka , mana allilla iachagsamungapakuna .
Ikuti maikanpas Iaia Jesuswa tukugsamuuraka , chi kilparaiaska linsuta anchuchigsinami tukugsamú , allilla iachagsamungapakuna .
Atun Taita Diuska , ispiritumi ka . Paipa Ispíritu , wataskasina maipi kaskapi kaskakunata kacharigsinami ruragsamú .
Chimandami tukui nukanchika , ñawi kilparaiaskata anchuchigsina tukugsamuspa , Iaia Jesús suma punchalla kagta ispijupisina sugkunata kawachirinakunchi . Chiwanka nukanchi , pai suma punchalla kagsinallatatami mailla mailla suma punchalla tukugsamunakunchi . Atun Taita Diuspa Ispiritumi chasa nukanchita ruraku .
Nukanchi , chasa iachaspaka , Taita Dius nukanchimanda llakirispa Alli Willaita willangapa mingaskata mana sambaiaspallami charinchi .
Chi Alli Willaita willangapaka , tukui pingaipa pakalla jiru ruraikunata wabutispami sakinchi . Chasaka , mana sug rigcha iuiaspallami willanchi . Diuspa Rimaitapas mana sug rigcha niraiaskata iachachinchichu . Chasapaka , sutipa kaskata willaspami , tukui runakunata kawachirispa , Diuspa ñawipi suma iachachinchi .
Nukanchi willanakuska Alli Willaika , sugkunata linsuwa kilparaiaskasinami amsa tukú ; chika kanmi diltudupa puchukaringapa kagkunamanda .
Kai alpamanda diussina iaia kukuka , manara Cristota rigsigkunapa iuiaita tuntiachigsinami rurarka ; chasaka , iapa suma punchaiachig Cristomanda Alli Willaiwa paikunapa iuiaita mana punchaiachigsina tukugsamungapa . Pai Cristoka , Taita Diuspa ñawi kagsinami kawarigsamú .
Nukanchi kikinkunamandaka ñi ima mana willanakunchichu . Jesucristolla tukuikunapa iaia kagtami willanakunchi . Jesusmandalla iuiarispa , kamkunapa lutrinsinakunami kanchi .
Taita Diusmi nirka : “ Iana tutapi , punchaiachu ” . Taita Diusllatatami nukanchipa iuiaikunata punchaiachigsamurka ; chi punchaiachiskawaka , pai tukuipi suma atun kagta nukanchi iachangapa . Chi punchaiachiimi Cristo kikinpa ñawipi kawachirigsamú .
Nukanchipa kuirpu alpa mangasina kagpipas , chasa kuirpukunapi chi punchaiachigsina Alli Willaitami chariraianchi ; chasaka , nukanchipa iachaiwa mana kagta kawachingapa . Taita Diuspa iapa iachaiwa kagta kawachingapami chi Alli Willaita chariraianchi ;
chasaka , iapa llakiikuna chaiagpipas , ñi imapipas mana sambaiaspalla kangapa . Chasallata , iapa llakiikunawa iuiaikuna chaiagpipas , Cristowa suma iuiariskata mana sakispallami kaugsanchi .
Sug runakuna jiru rurangapa munanakugpipas , Taita Dius , nukanchita mana sapalla sakinchu . Urmagta piagpikunapas , mana puchukaringapa kanchichu .
Maima rispapas , nukanchipa kuirpupi llakiita apaspa , Jesús wañuchii tukuskatami kawachinchi . Chi llakiita apakuspapas , Jesús nukanchiwa kaugsakugtami mana sambaiaspalla kawachinchi .
Chasaka , nukanchi kaugsanakunkama Jesusmanda willanakugmandami sugkunaka tukui punchakuna munanakú , nukanchita wañuchingapa ; chiwanka nukanchi , Jesuspa kaugsaita nukanchipa wañunga kuirpupi kawaringapa .
Chasamanda , nukanchita wañuimi katiraiá . Ikuti kamkunataka kaugsaimi katiraiá .
Kasami ñugpamanda librupi willaraiá : Taita Diuswa suma iuiarirkani . Chimandami paimanda rimarkani . Chasallata nukanchipas , Iaia Jesuswa suma iuiarinchi . Chimandami paimanda rimanchi ,
kasa iachaspa : Taita Dius , Iaia Jesusta kaugsachig , nukanchitapas paiwami kaugsachingapa ka . Nukanchita kaugsachispaka , kamkunawantami pusangapa ka , pai kikinpa ñawipi kagringapa .
Tukui llakiikuna u ima nukanchita pasariska , kamkunamanda allillapami ka ; chasaka mas achka runakuna , Taita Diuspa suma kuiaita chaskigsamungapa ; chiwanka mas achkakuna , paita : “ Pai Siñur ” nispa , iapa suma atuniachingapa .
Chasamandami imaurapas mana sambaiaspalla kanchi . Nukanchipa kuirpu rukuiakugpipas , nukanchipa almataka kada punchami Taita Dius mas sumaiachiku .
Nukanchi kaugsanakunkama llakii iukaskakunaka , mana unaillami ialí ; ñi ima mana kagsinami iuiachí . Chi llakiikuna iukaskawa , nukanchi iapa alli suma iuiachi mana puchukaridiru kaugsaiwami kaugsagringapa kanchi .
Kawaridiru , tukuringallami . Ikuti mana kawaridiruka , mana imaurapas tukuringapa kanchu . Chimanda , kawaridirukunallawa mana iuianakusunchi . Mana kawaridirukunawami iukanchi iuianakunga .
Kasapasmi iachanchi : nukanchipa kuirpu , sug wasi mana unaiaspalla tukurigsina puchukariura , suma luarpika sug musu wasisina kuirpumi iukangapa kanchi . Chi wasisina kuirpu , mana runa ruraska kanchu . Taita Dius kikin ruraskami ka . Chi wasisina kuirpu suiakumi , nukanchi chipi diltudupa kaugsagringapa .
Chimandami , kai kuirpupi kaugsanakunkama , wakanakugsina iuiarispa , munanakunchi nukanchipa suma luarmanda wasisina kuirpupi kaugsanakugringapa .
Chi musu kuirpupi churaraiagsina kaspaka , mana kawarisunchichu mana kuirpuwa .
Kai karpa wasisina kuirpupi kaugsanakuspaka , llakiiwa wakanakugsinami kanchi . Mana munanakunchichu , mana kuirpuwa kawarinakungapa . Musu kuirpupi churariskasina tukugsamungapami munanakunchi ; chasaka kai wañungapa kuirpu , diltudupa musu kaugsaiwa allilla tukungapa .
Taita Diusmi nukanchita wiñachirka , chi musu kaugsaita chaskigringapa . Paillatatami Santu Ispirituta nukanchita karamurka ; chiwanka , nukanchi chaskigringapa kaskata iachangapa .
Chimandami nukanchi imaurapas chasa tukungapa kagta iuiarispalla kanchi . Kasapasmi iachanchi : nukanchipa kuirpupi kaugsankama , karupi kagsina manara Iaia Jesuswa sugllapi kangapa chaiagta .
Paiwa suma iuiarispami kaugsanchi , manara ñawi ñawi kawanakuspapas .
Chasa kaugsaspapas , paiwa sugllapi kagringapa kagta iuiarispallami kanchi . Kasapasmi munanakunchi : ¡ amalai mana mas kai kuirpupi kaugsaspa , Iaia Jesuswa sugllapi ña kaugsagrintranchi !
Chimanda , kai kuirpupi u suma luarmanda kuirpupi kaugsaspapas , Iaia Jesusta kuntintachingapagllami iuiaspa kaugsanakunchi .
Tukuikunami iukanchi , Cristopa ñugpa ladu kawarigringa ; chipika , allilla u mana allilla kaugsankama ruraskakunawa imasa chaiaskasina chaskingapa .
Chimandami , Iaia Jesusta sumaglla manchangapa chaiaskata iachaspa , runakunata allilla willanchi , paikunapas Jesuswa tukungapa . Nukanchi imasa kaskataka , Taita Diusmi allilla iachá . Munakunimi , kamkunapas nukanchi imasa kaskata allilla iachangapa .
Kamkunata mana ninakunchichu : “ Nukanchi , allimi kanchi ” . Kamkuna , nukanchimanda “ Allillami kankuna ” iuiarispa , kuntintulla tukungapami chasa ninakunchi . Chasaka , chi mana iuiaipi kaskata iuiaspalla kawaskallawa atun tukugkunata pudinkangichimi iuiachingakunata .
Nukanchi upasina kagta paikuna nigpikunaka , Taita Diusmandami chasa kanchi . Ikuti suma iuiaiiug rigcha kaspaka , kamkunamanda allillapami chasa kanchi .
Cristo , nukanchita iapa kuiaspa , imasa kaugsangapami iuiachí . Kasami iachanchi : Cristollami tukui runakunamanda wañurka . Chasamandami tukui nukanchi , Diuspa ñawipi paiwa wañuska niraianchi .
Imasami Cristo , tukuikunamanda wañuspa , kaugsarirka : chasallatami nukanchipas , paiwa kaugsarispaka , kikinmandalla mana kaugsai niraianchi . Pai Cristomandallami kaugsai niraianchi .
Chimandaka , imasami kai alpamanda runakuna pimandapas iuianakú : chasaka mana iukanchichu kunauramanda iuianga . Cristomandapas kai alpamanda runakunasina nukanchi ñugpamanda iuianakuskaka , kunauramanda paimanda mana chasa iuiasunchi .
Maikan Cristowa kagkuna , ikuti musuiachigsinami tukugsamunkuna . Ñugpamanda ruku kaugsai , ñami ialirka . Ikuti sug rigcha kaugsaiwa musuiachigsinami tukugsamurka .
Taita Diusmi tukui chasa rurag ka . Paimi nukanchita kikinwa pasinsiachirka . Cristowami chasa rurarka . Paimi nukanchita mingarka , tukuikunata pai kikinwa pasinsiachingapa .
Pai Taita Dius , Cristowa kaspa , kai alpamanda runakunata kikinwa pasinsiachirka , paikunapa jiru ruraikunata mana iuiarispalla . Paimi nukanchita mingarka , “ Taita Diuswa pasinsiachiriichi ” tukuikunata nispa puringapa .
Chimandami nukanchika , Cristo kachamuska willagkuna kanchi . Taita Dius , nukanchiwa kamkunata mañagsinami ka . Cristomandami suma mañanchi : “ Taita Diuswa pasinsiachiriichi ” .
Cristo kikin ñi ima pandarig mana kagpipas , Taita Diuska , nukanchimanda pandarigsinallatatami paita kawarka ; chasaka nukanchi , Cristowa mana pandarig niraiangapa .
Nukanchi , Taita Diuswa aidanakugsina kaspa , kamkunata kasami mañanchi : Taita Dius kamkunata chasa iapa kuiaskamandaka , ¡ ujalallapas kamkuna ianga chaskingichi !
Chasallatami ñugpamanda librupi willaraiá , kasa nispa : Allipi kawachingapa puncha chaiaurami uiarkaiki . Kispichingapa puncha chaiaurami aidarkaiki . Kunaurami chi allipi kawachingapa puncha chaiamuska ka . Kunaurami ka chi kispichingapa puncha .
Ñi pitapas mana pandachispa kaugsanchichu . Chasaka , ñi pipas nukanchi Alli Willaita willanakuskamanda mana ningapa kankunachu , mana alli kagta .
Chasapaka , tukuipimi kawachinchi , nukanchi Taita Dius ima niskata rurag kagtakuna . Nukanchita iapa llakichigpipas , ima ministirigpipas , ima pasarigpipas ,
asutigpipas , karsilpi churagpipas , nukanchita killachigpipas , saikugta trabajangapa chaiagpipas , mana puñuspalla i asllitalla mikuspa kaugsangapa chaiagpipas , tukuipi mana sakispallami kawachinchi , Taita Dius ima niskata rurag kagtakuna .
Chasa kagtakunami kawachinchi , ñi ima jiru iuiaikuna mana iukaspa , sumaglla iachaiwa kaspa , ñi pitapas mana piñaspalla , tukuikunawa sumaglla kaspa , Santu Ispirituta iukaspa , tukui suma iuiaiwa kuiaspa ,
Diuspa Rimai sutipa kagta willaspa , Diuspa iapa iachaiwa allilla ruraspa ; chasa kaugsanakuspami kawachinchi , Taita Dius ima niskata rurag kagtakuna . Chasa tukuipi alli kaspa kaugsaskawami pudinchi , mana allilla kaugsaita arkaspa binsingapa .
Nukanchita suurakuna kuiankunami ; ikuti suurakunaka kaminkunami . Nukanchimanda suurakuna mana alli kagtakunami ninkuna ; ikuti suurakunaka alli kagtakunami ninkuna . Nukanchita llulla kagtakuna nigpipas , nukanchika sutipa kaskatami willanchi .
Nukanchimanda nichukuna , mana rigsiska kagtakuna : chasa nigpipas , nukanchi allilla rigsidukunami kanchi . Ña wañungasina kaspapas , kaugsallami kanchi . Wañunaiagta asutigpipas , mana wañunchichu .
Llakii iukaspapas , imaurapas alli iuiachiiwami kanchi . Ñi ima mana iukag kaspapas , Alli Willaita willaspa , achkakunata iukag kangapa karagsinami ruranchi . Mana ñi ima iukaspapas , Diuspa ñawipi tukuikunata iukagmi niraianchi .
Kamkuna Korintopi kaugsanakuskata mana imapas pakaspallami willanchi . Nukanchipa tukui iuiaikunawami kamkunata kuianchi .
Kamkunata kuiaspa , mana sug rigcha kamkunamanda iuianchichu . Ikuti kam kikinkunaka , nukanchimanda sug rigcha iuiaiwami kangichi .
Chasa kagmandami nukapa wambrakunatasina mañaikichita : imasami nukanchi , kamkunamanda iuianchi : chasallata kamkunapas , nukanchimanda kuiaspalla iuiapuaichi .
Mana Cristota rigsigkunawa mana sugllapi tukunakungichi . Allilla ruragkunawa mana allilla ruragkunawa mana pudirinchu , sugllapi tukungapakuna . Chasallata , iuiaikunata punchaiachiska kagkunawa iana tutapisina kagkunawa mana pudirinchu , suglla iuiai apanakungapa .
Cristowa iaia kukuwa mana pudirinchu , suglla iuiai kangapa . Chasallata , Cristowa suma iuiagwa manara paita rigsigwa , suglla iuiaiwa mana kangapa pudirinchu .
Ianga diuskunawa mana pudirinchu , Diuspa wasi ukupi sugllapi kangapa . Nukanchimi kaugsag Diuspa wasisina niraianchi . Chasallatami ñugpamanda librupi Taita Dius kikin willarka , kasa nispa : “ Paikunapa chaugpipi purispami kaugsangapa kani . Paikunapa Taita Diusmi kangapa kani . Paikunaka , nuka agllaska runakunami kapuangapa kankuna ” .
Chimanda , kasapasmi atun Taita Dius ni : “ Nukata manara rigsiwaskakunapuramanda llugsimuichi . Mana paikunawa sugllapi tukunakuichi . Mapa niraiaskatapas mana tuparingichi . Chasaka nuka , kamkunata sumagllami chaskisakichita .
Kamkunapa Taitami kangapa kapuikichita . Kamkunaka , nukapa wambrakunami kapuangapa kangichi ” . Chasami tukui pudig atun Taita Dius ni .
Chiwanka , kuiaska taitakuna i mamakuna , Taita Dius chasa nukanchimanda sumaglla rurangapa niskamanda , nukanchipa kuirputa i ispirituta tukui mapa niraiaskakunata anchuchirisunchi . Paipalla kangapa iuiarispa , paita sumaglla manchaspa kaugsasunchi .
Nukanchi kamkunata sumaglla kuiangapa sakiriichi . Ñi pitapas mana llakichirkanchichu . Ñi pitapas mana wagllichirkanchichu . Ñi pitapas mana ñi ima kichurkanchichu .
Chasa rimaspaka , mana ninakuikichitachu , kamkunata nigsina : “ Mana allimi kangichi ” . Ñami nirkaikichita , kamkunaka nukanchipa kuiaska kagtakuna , sugllapi sumaglla kaugsangapa , wañunkama .
Ñi ima mana pakaspallami rimanakuikichita . Nukaka , kamkunamanda iapa alli iuiachiiwami kani . Nukanchi ña iapa llakii pasaspapas , iapa suma kuntintullami kani .
Nukanchika , Masedonia alpama chaiagsamuuramandata mana samarii pudirkanchichu . Kaipika , tukuipimi llakiikunalla tarinakurkanchi . Nukanchipa muiundi kagkunawami killachinakuiwa kaugsanakurkanchi . Nukanchipa iuiaipika iapa manchaiwami karkanchi .
Chasa kagpipas , Taita Dius sambaiaska iuiaiwa kagkunata suma iuiachigka , Tito chaiagsamugmandami nukanchita chi llakiikunata sumaglla kungachirka .
Pai chaiagsamugmandallaka , mana ; kamkunata kawagrispa , iapa kuntintarispa kagmandami nukanchitapas iapa alli iuiachirka . Pai Titomi nukanchita willagsamurka : kamkuna munanakungichisi , nukanchita ikuti kawangapa ; iapa llakiiwasi kangichi ; nukata juchachiwanakuskamanda michawangapa iuiaspasi kangichi . Nuka chasa uiaspaka , masmi alli iuiachii tukuwagsamurka .
Nuka chi kartawa kamkunata llakichispapas , kunauraka ñi ima llakii mana iuiachiwanchu . Ñugpata chi kartawa sug ratulla kamkunata llakichiskata iachaspaka , nukapas llakiiwami karkani .
Ikuti kunauraka , alli iuiachiiwami kani . Kamkunata llakichiskamandaka , mana ; kamkuna llakichii tukuspaka , Taita Diuswa ikuti tukugsamugkunamandami iapa kuntintulla kani . Taita Diuspa ñawipi kikin imasa munakuskasinasi llakirigsamurkangichi . Chasaka nukanchi , ñi imapipas mana kamkunata wagllichigsina rurarkanchichu .
Taita Dius imasa munaskasina kachamuska llakii iukagka , Taita Diuswami tukugsamú ; chasaka , diltudupa wañuita kispiringapa . Chasa llakii iukaspaka , kipama mana ñi imapipas llakii iukangachu . Ikuti kai alpapi tiaskakunallawa iuiarispa llakii iukagka , mana diltudupa wañuita kispiringapa kanchu .
Kamkuna , Taita Dius imasa munakuskasina chi llakiita iukaskamandaka , kunaura kawaichi imasa iapa alli tukugsamugta . Allillami iuiarirkangichi . Chi jiru ruraita micharig iuiaiwami tukugsamurkangichi . Allillami chi jiru ruragta piñarkangichi . Chi jiru ruraimanda allipami mancharirkangichi . Nispaka , munanakurkangichimi kawawangapa . Michawangapa iuiaipasmi iukarkangichi . Chi jiru ruragta allillami justisiarkangichi . Tukui chasa ruraskakunawami kawachirirkangichi mana pandariska kagtakuna .
Nuka , chi kartata kamkunapagma kachaspaka , chi jiru ruragmanda ñi chi jiru rurai tukugmanda iuiarispalla mana kacharkaikichitachu . Kamkuna Diuspa ñawipi nukanchimanda iapa llakii iukagkunata kawachingapami chi kartata kacharkaikichita .
Kamkuna chasa allilla ruraskamandami nukanchi , uiaspa , iapa alli iuiachiiwa kanchi . Kasapas . Tito iapa alli iuiachiiwa chaiagsamuskata kawaspami nukanchita askurinti alli iuiachiiwa kuntintarigsamurkanchi . Tukui kamkuna , paipa iuiaita sumaglla musuiachigsinami ruragsamurkangichi .
Tito manara rigpitami nuka kamkunamanda : “ Alli runakunami kankuna ” paita willarkani . Pai kikinmi kawagrirka nuka imasa willaskasina sutipa kagta . Imasami nukanchi tukui ima kamkunata willaskakuna sutipa ka : chasallatami kamkunamanda Titota allilla willarkanchi .
Tukui kamkuna , suma mancharispa chugchurispa , pai Tito ima willaskata uiaspa , sumami rurarkangichi . Chasa iuiarispami kamkunata iapa kuiá .
Kamkuna tukui ima uiaskata allilla ruranakugta iachaspami kamkunawa iapa alli kuntintulla iuiachiwá .
Munanakunchimi , kam taita i mamakunata kasa willangapa : Taita Diuska , Cristowa tukuskakuna Masedonia alpapi kaugsanakuskatami kawachirigsamurka iapa suma kuiagta .
Paikunata iapa llakiikuna chaiagpipas , mana iapa iuiarispalla , alli iuiachiillawami kankuna . Ñi ima mana iukaspapas , iukagsinami kulki karankuna , mana llakispalla .
Nuka kikin , chasa kawaspami willaikichita : paikuna , karai pudiskamanda masmi karankuna , ñi pipas manara nigpi .
Sinchimi nukanchita mañarkakuna , kasa nispa : “ Kai karaskata chaskiichi ; chika , Taita Diuspalla kagkunata aidaringapa ” .
Nukanchi iuianakuskamandapas masmi kararkakuna . Ñugpami Taita Dius imasa munakuskasina Iaia Jesusta iukachirirkakuna . Mas nispaka , nukanchitapas kulkimi kararkakuna .
Chimandami Titota mañarkanchi , kamkunapagma ringapa ; chasaka kamkuna , sumaglla kuiaiwa karangapa kaskakunata pai ikuti kallarispa , tandachii puchukangapa .
Kamkuna , Cristowa iapa suma iuiarispa , tukuipi suma rimaspa , tukui suma iachaspa , tukui suma ruraikunata ruraspa , nukanchita suma kuiaspami allilla ruranakugta kawachiringichi . Tukuipi allilla ruranakugta kawachiringapaka , kunauramanda iukangichimi , chi mana imapas iukagkunata sumaglla kuiaspa , achka imapas paikunamanda karangakuna .
Chasa nispaka , mana niikichitachu : “ Nuka ima nikuskata chasa ruraichi ” . Sugkuna suma iuiaiwa karaskakunata kamkuna iachangapami chasa niikichita ; chasa iachaspaka , kamkunapas , chasallata karaspa , tukui suma alli iuiaiwa kuianakuskata kawachiringapa .
Nukanchipa Iaia Jesucristo imasa suma kuiai iukaskata ñami allilla iachangichi . Paika , iapa iukag kaspapas , kamkunata iapa kuiaspami mana imapas iukagsina tukugsamurka . Pai chasa tukugsamuskamandaka , kamkunaka , Diuspa ñawipi mana ñi ima iukaspapas , iapa iukagsinami tukurkangichi .
Kamkuna ministiskakunamanda kulki tandachingapa kallariska , ña sug watami tukurka . Kallariilla mana kallarirkangichichu . Iapa munaspami kallarirkangichi . Chimanda , kamkuna allilla kangapami kasa iuiachiikichita :
kunaura kamkuna kallariskata puchukapuaichi . Chiwanka , imasami iapa munaspa suma iuiaiwa kallarirkangichi : chasallatami suma iuiaiwa iukangichi , imasa pudiriskasina puchukangakuna .
Maikanpas alli iuiaiwa karangapa munaskataka , Taita Dius sumagllami kawá , achka u mana achka karagpipas . Taita Dius mana mañanchu , ima mana iukaskata karangapa .
Mana niikichitachu , kamkuna ima karaskawa sugkuna sumaglla kaugsangapa , nispa kam kikinkunaka pisi llakiiwa pasanakungapa .
Tukuikuna iwallla pasangapami chasa niikichita . Kunaurami kamkuna iukangichi ; ima iukaskawaka , sugkunata ima ministiskakunata aidangapa . Chasallata suura , kamkuna ministikuura , paikuna iukaskatami karangakuna . Chasaka , kamkuna paikunawa imapipas iwalllami pasankangichi .
Chasallatami ñugpamanda librupi willaraiá , kasa nispa : Achka tandachigtaka mana puchupurkachu . Ñi asllita tandachigkunatapas mana pisipurkachu .
Imasami nuka , kamkunamanda suma iuiaiwa kani : chasallatami Taita Dius , Titotapas iuiachirka . Chimandami Taita Diusta : “ Pai Siñur ” nini .
Nuka Titota kamkunapagma ringapa mañauraka , Arimi ainiwarka . Kamkunata kawagringapa iuiaiwa kaspami pai kikinpa munaiwa kamkunapagma ringapa ka .
Sug waugkitapasmi Titowa kachanakunchi , kamkunapagma ringapa . Chi waugki Alli Willaita willaspa purigmandaka , Cristowa tukui tukuskakuna sugnigta kaugsanakuskapasmi ninkuna : “ Alli runami ka ” .
Kasapas . Tukui Cristowa tukuskakuna , paitami agllarkakuna , nukanchiwa rispa , paikunapa sumaglla kuiaiwa kulki karaskakunata apaspa , ministiskakunata karagringapa . Chi karaskata chaskigkunaka , atun Taita Diusta : “ Iapa suma atunmi kangi ” ningapa i nukanchi suma iuiaiwa karaskata kawachingapami chasa karagringapa kanchi .
Chi waugki , nukanchiwa richu , chi achka kulki tandachiskakunata ministiskakunata karagringapa : chasapika iuianchimi : ñi pipas mana sug rigchakuna iuiangapa pudingakunachu .
Munanakunchimi , Iaia Jesuspa ñawipi i runakunapa ñawipipas allilla ruranakugta kawachingapa .
Paikunawa sug waugkitapasmi kachanakunchi , kamkunapagma ringapa . Paitaka sug rigcha sug rigchapimi kawarkanchi , tukuipi allilla rurag kagta . Kunaura paika , kamkunata iapa alli iuiaiwa kaspa , masmi suma munaku , allilla ruraspa kamkunawa kagringapa .
Titomanda pipas tapugpikunaka , paimanda ainingichi : “ Nukawa purigmi ka ; kamkunamanda nukawa sugllapi allilla ruragmi ka ” . Chi sug waugkikunamandaka pipas tapugpikunaka , paikunamandaka ainingichi : “ Paikunapas , Cristowa tukuskakuna sugnigta kaugsanakuskatami kachamuska kankuna . Paikunapa suma kaugsaiwami Cristota suma atuniachigsina rurankuna ” .
Paikunata kawachipuaichi , kamkuna sutipa kuiaspa kagtakuna ; chasaka , Cristowa tukuskakuna sugnigta kaugsanakugpas iachangapa . Kasapas paikunata kawachipuaichi , nukanchi mana ianga kamkunamanda alli iuiachiiwa kagtakuna .
Taita Diuspalla kagkunamanda tandachinakuska kulkimanda mana chaiawakunchu , kamkunata ñi imapas willangapa .
Kamkuna chasa tandachingapa munanakugta ñami iachani . Kai Masedonia alpapi Cristowa tukuskakunata , kamkunamanda alli iuiachiiwa kaspa , ninimi : “ Akaia alpapi kaugsanakug sumaglla iuiaiwa aidangapa niska , ña sug watami tukurka ” . Kamkuna chasa suma iuiaiwa kagkunata uiaspaka , achkakunami animurirkakuna , paikunapas karangapa .
Chasa kagpipas , chi waugkikunata kamkunapagmami kachakuni ; chasaka , nukanchi kamkunamanda sugkunata willaska mana llullasina kangapa . Chiwanka kamkuna , karangapa iuiaillawa suianakungichi .
Masedoniamanda maikankuna , nukawa rispa , kawagrichukuna kamkuna manara tandachispa suianakugta : chasa kawaspaka , nukanchika , kamkunamanda allilla iuiaiwa kaspapas , pingaipami pasantranchi . Chasawaka kamkunaka , masmi pingaipa pasantrangichi .
Chimandami iuiarirkani : “ Chaiawakumi , chi waugkikunata mañangapa ” ; paikuna , ñugpa kamkunapagma rispa , kamkunata iuiachigrichukuna ; chasaka , kamkuna ima karangapa niskata ña tandachiska kangapa . Mana munanchichu , nukanchi mañanakuskamanda kamkuna karachukuna . Kam kikinkunapa suma iuiaillawa karangapami munanakunchi .
Kasa iuiariichi : asllita tarpug , asllitami pallá . Ikuti achka tarpugka , achkami pallá .
Tukuikuna iukangichimi , kam kikinkunapa iuiaipi imasa karangapa niskasina karangakuna . Mana karangichi llakispa u mañanakugmandalla . Alli iuiarispa kuntintulla karagtami Taita Dius kuiá .
Taita Diuska pudinmi , kamkunata ima ministiska ialigtapas karamunga . Chasaka , kamkuna iukaskawa pudingichimi , imaurapas sugkunata imapipas aidanga .
Chasallatami ñugpamanda librupi willaraiá , kasa nispa : Mana imapas iukagkunata ialigtami achka kará . Pai allilla ruraskakunaka , ñi imaurapas mana tukuringapa kanchu .
Taita Dius tarpungapa simillata i mikungapa mikuita karag , paillatatami kamkunatapas tukui karangapa ka . Chi karaskakunaka , wiñachigsinami tukugsamungapa ka . Chasaka , kamkuna tarpugsina sugkunata karaskakunaka mas nispaka achka sumaglla pallangapasinami tukugsamungapa ka .
Chasapika kamkuna , tukuipi iapa iukagsinami tukugsamunkangichi ; chiwanka , sugkunata allilla iuiaiwa karangapa . Chi kulki kamkuna tandachinakuskata nukanchi karagriuraka , chita chaskigkuna Taita Diusta : Pai Siñurmi ningapa kankuna .
Chi kulki Taita Diuspalla kagkunata karaspaka , paikuna mana imapas iukagmandalla mana karangapa kanchichu . Paikunataka iuiachingapami kanchi , Taita Diusta ikuti ikuti : “ Pai Siñur ” ningapakuna .
Kamkuna karaskata kawaspami iachangapa kankuna , Cristomanda Alli Willaita kamkuna iachaspa , allilla ruraspa kagtakuna . Chimandami paikuna , Taita Diusta ningapa kankuna : “ Kam , iapa suma atunmi kangi ” . Kamkuna allilla iuiaiwa paikunata i tukuikunata karaskamandapasmi paita iapa suma atun kagta ningapa kankuna .
Chasallatami kamkunamanda Taita Diusta mañangapa kankuna , kasa nispa : “ Sumaglla kawapuachukunata ” . Taita Dius kamkunata askurinti suma kuiaiwa kawaskamandami paikunapas kamkunata kuiangapa kankuna .
Mana ima rimaiwapas parlai pudingasinawa nukanchita kispichingapa kachamuskamanda , Taita Diusta nisunchi : “ Pai Siñur ” .
Cristo tukuikunata llakispa kawaspa , mana atuniachirispalla kagmandami nuka Pablo kikin kasa mañaikichita . Kamkunapura sugkunaka , nukamandasi ninkuna : nuka kamkunawa kagriura , manchaspallasi rimaikichita . Ikuti kamkunapagmanda karupi kauraka , askurinti sinchi piñaspasi iskribiikichita .
Nukamanda chasa nigpikunapas , mañaikichitami : nuka ikuti kamkunapagpi chaiagriuraka , ¡ ujalallapas chaiawachu , chasa rimanakugta sinchi piñagringapa ! Paikuna , nukanchimanda kai alpapi tiaskakunallawa iuianakugtami juchachinakú . Allichiriskami kani , chasa juchachiwanakuskata sinchi ainingapa .
Nukanchi , kai alpapi kaugsanakuspapas , mana kai alpamanda runakunasina makanakuspa kaugsanchichu .
Chasallata , kai alpamanda wañuchinakudiru mana iukanchichu . Taita Dius kikin karamuska pudig binsidirusinami iukanchi . Chikunawaka , iaia kuku arkaska patakunata urmachigsinami rurangapa pudinchi .
Chasallata , tukui atun tukuspa Taita Diusta rigsigsamungapa arkaska iuiaikunatami anchuchingapa pudinchi . Tukui nukanchipa mana alli iuiaita arkaskasinami charingapa pudinchi ; chasaka , Cristo imasa niskallata rurangapa .
Tukui paita mana uiaskakunata justisiangapa allichiriskami kanchi , pai tukui ima niskata kamkuna allilla ruraspa tukugsamuura .
Kamkunapa ñawiwa kawaspallami imapas iuiaringichi , allilla u mana allilla kagta . Maikanpas Cristopa kagta iuiarigpika , kasapas iuiarichu : imasami paikuna , Cristopa kankuna : chasallatami nukanchipas kanchi .
Iaia Jesús kikin nukanchita kachamuskata nuka atun tukuspa sinchi rimakuspapas , nukata chimanda mana manchariwanchu . Mana kamkunapa iuiaita wagllichingapa nukanchita kachamurkachu . Kamkunata alli suma iuiai iuiachingapami kachamurka .
Mana iuiangichi , kamkunata manchachingapa nuka kartakuna kachaska kagta .
Nukapa kartakunamanda kasasi ninkuna : “ Paika , ajai sinchimi kartapi rimá . Ikuti pai kikin kaipi kauraka , wañungasinami rimá . Pai rimaskapas , pipas ninkunami : ‘ Asichingasinallami rimá ’ . ”
Chasa nigkuna iachachukuna : imasami nukanchi , karupi kaspa , kartakunapi rimaspa kanchi : chasallatami , kamkunawa kaspa , ima ruraikunapas ruraspa kangapa kanchi .
Chi runakuna iuiarinkuna : “ Nuka , mas atunmi kani ” . Nukanchika mana munanchichu , paikunasina tukungapa . Paikuna kikinpurami tapurinakú : “ ¿ Pisik mas iacha kanchi ? ” ; chikunaka , mana iuiaiiugkunami kankuna .
Nukanchika , atun iacha kagta nirispapas , mana ialigta atun tukungapa munanchichu . Taita Diusmi nukanchita iuiachiku , maikama Alli Willaita willaspa puringapa . Paillatatami nukanchita kacharka , kamkunapagma chaiagringapa .
Chimandami , kamkunata kai kartakunapi iuiachispa , mana ialigta iskribinchi . Nukanchi manara kamkunapagma chaiagriska kagpika , sug rigchachar kantra . Nukanchi , tukuikunamanda ñugpami kamkunapagma chaiagriska kanchi , Cristomanda Alli Willaita willangapa .
Mana iskribinchichu , sugkuna Cristomanda ruraskakunawa atun tukuspa . Chasa iskribigpika , iapa ialigtami niraiantra . Kasapasmi nukanchi munanakunchi : kamkuna Cristowa mas suma kuianakuspa iuiarigsamugpikunaka , Taita Dius imasa munakuskasina nukanchi kamkunapura Alli Willaita mas willaspa mirangapakuna .
Chiwanka , kamkunapa alpamanda mas karupi kaugsanakuskatapas chi Alli Willaita willagringapa , sugkuna ñugpa willai kallariskakunawa mana atun tukuspalla .
Maikanpas kikinmandalla iuiarispa nirichu : “ Nuka , mas atunmi kani ” : chasaka , mana . “ Atun Taita Diusmandallami atun kagsina kani ” iuiarichu .
Maikanpas , kikinlla nirichu : “ Nukami atun kani ” : paitaka atun Taita Dius mana ninchu chasa kagta . Maikanta Taita Dius atun kagta niskatami atun niraiá .
¡ Amalai nuka sug mana bali upasina rimakuskata uiawai pudintrangichi ! Imasa rimakugpipas , uiawaichi .
Taita Dius imasami munaku , kamkuna paipalla kangapa , mana pimandapas tukuspalla : chasallatami nukapas munakuni . Kamkunata Cristowa kasarangapa animuchigsinami rurarkani , manara kari rigsiska sipassina paita kawachingapa iuiarispa .
Chasa ruraspapas , nuka kasami manchaspa iuiarini : imasami iaia kuku kulibra , paipa iapa jiru iuiaiwa Evata llullaspa pandachirka : ¡ ujalallapas kamkuna chasallata sakirintrangichi , imapipas pandachii tukungapa ! Chasa pandarigpikunaka , kantrami tukui kuiaspa iuiaiwa Cristomandalla kaugsanakuspa , paita kungaringapakuna .
Nukanchi kamkunata Jesusmanda ñugpa willagriskauramanda , maikan kati chaiagrispa , Jesusmanda sug rigcha willaskatami suma uiaspa kangichi . Santu Ispirituta allilla chaskiska kaspapas , katima rimaskata uiaspa , sug rigcha ispiritutami sumaglla chaskingichi . Chasallata , sutipa Alli Willaita uiaspapas , mas nispaka sug rigcha willanakuskatapasmi sumaglla uianakungichi .
Chi Cristo kikin kachamuwaska kagta nirispa atun iachachigkunaka , ¿ nukamanda mas iachachu kankuna ? Chita iuianimi , mana chasa kagta .
Panda panda nuka rimakuskata allillami iachani ima rimakugta . Imapipas , nukanchi imasa ruraskakunawami kamkunata kawachirkanchi chasa allilla iachagta .
Kasapas . Nuka , Taita Dius karamuska Alli Willaitami willarkaikichita , mana imapas kamkunata mañaspalla . Kamkunata aidangapami , nuka kamkunawa sugllapi tukuura , ima rurai tiaskata ruraspa karkani . Chiwanka , ¿ pandarirkanichu ?
Cristowa tukuskakuna sugnigta kaugsanakuskatami kulki chaskirkani , kamkunapagpi Alli Willaita willagringapa . Chasaka , kamkunamanda paikunata kulki kichugsinami rurarkani .
Kamkunawa kaura , nukata ima ministiska ñi pitapas mana mañarkanichu . Masedonia alpamanda waugkikuna , chaiagrispami nukata ima ministiska karawagrirkakuna . Chimandami kamkunata mana mañaspa imapas llakichirkaikichita . Chasallatami mana mañaspa imapas llakichingapa kaikichita .
Cristomanda sutipa Alli Willaita nuka iachaspami kasa niikichita : tukui Akaia alpapi ñi imapas mana mañarkanichu . Chasamanda nuka alli iuiachiiwa kaskata , ñi pipas mana kichuwangapa kanchu .
¿ Imapatak chasa rimarini ? ¿ Kamkunata mana kuiaspachu chasa rimarini ? Taita Diusmi allilla iachá , nuka sutipa kamkunata kuiagta .
Nuka rurakuskaka mana sakispallami imapas mana mañaspalla rurakungapa kani . Chasaka , chi kulki mañaspa iachachigkunaka mana imaurapas pudingakunachu , nukanchisina alli iuiachiiwa kangapakuna .
Chi kulki mañaspa iachachigkunaka , Cristo kikin mana kachamuska kankunachu . Llullaspa iachachigkunami kankuna . Cristo kachamuskasina tukuspami llullaspa purinakú .
Chasa iachachispa purinakugmandaka mana ujnaringasina kanchu . Kikin iaia kukumi alli anjilsina punchaiachiska kawarí .
Chasallatami kawarí : chi iaia kuku ima niskata ruragkunapas tukuipi alli iachachinakugsina tukugpikunaka , mana ujnaringasina kanchu . Chasa kagpipas , imasa jiru ruraskakunawami diltudupa puchukaringapa kankuna .
Ikuti kasami niikichita : mana pipas iuiachukuna , nuka upasina kagta . Chasa iuiagpikunapas , nuka sug mailla atun tukuspa , upasina rimangapa kaskata uiawaichi .
Chasa rimaspaka , Iaia Jesús munaskasina mana rimangapa kaikichitachu . Upasinami rimangapa kani , atun tukuspalla .
Achkakuna , kai alpapi imasa kaskamanda iuiarispa , atun tukuspami kankuna ; chasallatami nukapas , atun tukungapa kani .
Kamkunaka , allilla iachagkunasina kaspa , chi upa iuiaiiugkunatapas suma kuntintullami uiangichi .
Maikanpas imasa munaskasina kamkunata trabajachigpipas , kamkunapata kichugpipas , kamkunata llullachigpipas , atun tukuspa unz̈agpipas , ñawipi wagtagpipas , kamkunaka ñi imapas mana ainingichichu .
Ikuti nukanchitaka manchaimi apirka , chasa kamkunata rurangapa . Chasaka manchaspallami niikichita . Chasa kagpipas , imasami sugkuna , kai alpapi kaskamanda iuiarispa , atun tukunkuna : chasallatami nukapas , upasina rimaspa , atun tukuni .
Paikuna hebreo runa kagpikunaka , nukapas chasallatami kani . Paikuna Israelmanda kagpikunaka , nukapas chasallatami kani . Paikuna ñugpamanda achala taita Abrahampa kagpikunaka , nukapas chasallatami kani .
Paikuna Cristo ima niskata rurag kagpikunaka , upasina rimaspa niikichitami : nukaka , paikunamanda masmi kani . Paikunamanda mas sinchi ruragmi kani . Paikunamanda mas achka biajimi karsilpi wichkaraiaska kani . Paikunamanda mas achka biajimi asutii tukuska kani . Achka biajimi wañui kispiska kani .
Pichka biajimi judiukuna kimsa chunga iskunkama asutiwarkakuna .
Kimsa biajimi kaspi chagllawa asutiwarkakuna . Sug biajimi rumikunawa piawarkakuna . Nuka rikuska barkuka , kimsa biajimi iaku ukuma jundarirka . Sug biaji sug tuta i punchami lamar iakupi waitakurkani , wañunga kispigta .
Achka biaji ñambikunapi , iaku jundaska wañui kispiska , sisaikuna wañuchiwangapa kispiska , judiukuna i mana judíu kagkuna wañuchiwangapa kispiskami kani . Puiblukunapi i chusa sitaska alpakunapi wañuchiwangapa kispiska , lamar iakupi wañui kispiska , llullaspa waugkikunasina wañuchiwangapa kispiskami kani .
Nuka kikinpa makiwa saikugtami ima trabajukunapas rurarkani . Achka biajimi mana puñuspalla pakarirkani . Iarkaiwa i iakunaiwami karkani . Achka biajimi mana mikui mikurkani , Taita Diusta iuiarispa . Mana katangawa kaspa , chiriwami karkani .
Imasami nirkaikichita : tukui chikunawa i sug imakuna pasariwaskawa iuiarispa , tukui punchakunami Cristowa tukui tukuskakunamanda maipi kaugsanakuskamanda llakiiwa chisiakuni .
Maikan Jesuswa kaspa paita katingapa sambaiagpika , ¿ manachu nukatapas sambaiawantra ? Chasallata , pipas maikanta pandachigpika , ¿ manachu nukata iapa llakiriwantra ?
Imapipas nuka atun tukungapa chaiawagpika , nuka kikinpa iuiaiwa ñi ima mana rurai pudigsina kaskawami atun tukuska kagsina iuiasa .
Nuka mana llullaspalla willaskata , Iaia Jesuspa Taita Diusmi iachá . Paita imaurapas nisunchi : “ Kam , iapa suma atunmi kangi ” .
Damasko puiblupi nuka kagriuraka , atun mandag Aretas iukarka sug mandag ; chi mandagka apiwangapami munakurka . Chimanda , chi puiblumanda tukui llugsidiru pungukunata chapangapami churarka , nuka mana llugsii pudingapa .
Nigpika , nukata sug atun saparupi churawaspa , puibluta muiuchiraiaska atun pata kincha awanigmanda alpamami uraikuchiwarkakuna . Chasapimi paipa makimanda kispirirkani .
Nuka kikinlla atun tukuspa iuiariskawaka ñi ima allilla mana surkunichu . Chasa kagpipas , Iaia Jesús ima muskui ukupisina kawachiwaskamanda i ima kawariwaskamandami iukani rimanga .
Cristowa tukuska kag runatami rigsini . Chi runaka , kimsa awa ialiska sug luarmami apai tukurka . Chasa pasariskaka , chunga chusku watami ka . ¿ Kuirpundiwachu u ispiritullawachu chi runa chasa apai tukurka ? Chita mana iachanichu . Taita Diusllami iachá .
Chi runataka , ¿ kuirpundiwachu u ispiritullawachu chasa apai tukurka ? Chita mana iachanichu . Taita Diusllami iachá .
Chi runaka , paraíso suti suma luarmami apai tukurka . Chitaka allillami iachani . Chipika , pipas mana iachaska , pipas mana rimangapa lisinsiaska rimaikunatami uiarka .
Nukata chasa pasariwaskamandami atun tukuni . Ikuti nuka kikinmandaka mana atun tukunichu . Nuka kikinpa iuiaiwa ñi ima mana rurai pudigsina kaskawami atun tukuni .
Nuka atuniachiringapa munaspa , manachar upasina kantrani . Nuka , mana ñi imapi llullanichu . Chasa kagpipas , nuka kikinka mana atuniachirinichu . Chasaka maikanpas , nuka ruraskata kawawaspa , nuka rimaskata uiawaspa , mana iuiangachu , nuka imasa kagmanda mas atun kagta .
Nuka muskui ukupisina iapa suma luarmanda kawariskakunata kawaskamandami iaia kuku churawarka , nukapa kuirpupi tugsispa iapa nanai iukangapa . Chasa lisinsiaimi tiarka , nuka mana iapa atuniachiriska iuiaiwa kangapa .
Kimsa biajimi Iaia Jesusta nuka mañarkani : — Kai nanaita anchuchiwai .
Paika ainiwarka : — Kamta , nuka achka kuiaimi iukaiki . Chillami chaiá . Maikanpas sambaiaspa mana pudigsina kaskapimi nukapa iapa iachaita mas allilla kawachini . Chasamandami nuka , sambaiaspa mana pudigsina kaspapas , alli iuiachiiwa kani ; chasaka Cristopa iapa iachai , nukawa kawachii tiangapa .
Chimanda nuka , sambaiaspa mana pudigsina u iapa ministiska u llakiiwa kaspapas , u kamiwanakugpipas u jiru rurawangapa munawanakugpipas ; Cristomanda imapas kagpika , alli iuiachiiwami kani . Nuka sambaiaspa mana pudigsina kaura , Cristowami tukui pudig kani .
Upasinami nuka kikinmanda rimarkani . Kamkunami iukarkangichi nukamanda ningakuna : “ Pai , alli runami ka ” . Chasa kamkuna nigpikunaka , nuka manami upasina rimani . Nuka iangasinalla kagpipas , chi “ Cristo kikin kachamuwaskami kani ” nirispa atun iachachigkuna , paikunaka ñi imapipas nukamanda mas atun mana kankunachu .
Nuka kamkunawa kauraka , mana pipas kawaskasinakunawa , ujnaringasinakunawa i mana pipas pudiskasinakunawami , Cristo kikin kachamuwaska kagta mana sambaiaspalla kawachirirkani .
Imasami Cristowa tukuskakuna sugnigta kaugsanakuskawa karkani : ¿ manachu kamkunawapas chasallata karkani ? Chasallata ima kagpipas , kamkunata ñi imapas mana mañaspa llakichirkaikichitachu . Chasa mana mañaskamandaka , pasinsiawaichi .
Uiawaichi . Ña allichiriskami kani , kimsama kamkunata kawagringapa . Kai biajipas , mana imapas mañaspa llakichingapa kaikichitachu . Kamkunapataka ñi ima mana munarikunichu . Kam kikinkunatami munanakuikichita . Uchulla wambrakunata mana chaiakunchu , taitamanda i mamamanda kulki tandachingapa . Taitata i mamatami chaiaku , wambrakunamanda tandachingapa . Chasallatami mana kamkunata chaiaku , nukamanda kulki tandachingapa . Nukatami chaiawaku , tukui ima kawangapa .
Nuka tukui ima iukaskatami alli iuiachiiwa kamkunamanda tukuchisa ; nuka kikinpas puchukarigsinapasmi tukusa ; chasaka , kamkunapa alma allilla kispiringapa . Nuka chasa kamkunamanda iuiarispa kuiaspa ruragpipas , rigchawanmi , kamkunaka nukata mana munawagkunasina .
Kamkunata ñi imapas nuka mana mañaska kagpipas , sugkunaka , chasa iachaspa , ninakumi : “ Pai , iachag tukuspami kamkunata llullachispa krichirka ” .
¿ Maikanta kamkunapagma kachaspachu , kamkunata llullachispa , imapas kichurkaikichita ? Manima .
Titota kamkunapagma ringapa mañaspa , kai sug waugkiwanta kacharkani ; ¿ Titochu , kamkunata llullachispa , imapas sisarka ? ¿ Manachu nukanchi iskandi , suglla iuiaiwa suma allilla ruraspa purirkanchi ?
Kamkuna iuianakungichichar , kamkunapa ñawipi nukanchi allilla kangapa chasa rimanakugta . Chasa mana kanchu . Taita Diuspa ñawipi Cristopa kaspami chasa allilla rimanakunchi . Nukapa kuiaskakuna , kamkunata alli suma iuiai iuiachingapami tukui chasa rimanakunchi .
Kasapasmi llakiwaku : nuka kamkunapagma chaiagriura , nuka imasa munaskasina mana kamkunata tarigringapa . Chiura , nuka kamkunata piñagpika , kamkuna imasa munawaskasina chasallata mana kawawangapa kangichichu . Kamkunata kasa tarigringapami llakiwaku : kampura piñachirinakuspa , jiru iuiaiwa kawanakuspa , rabiachirinakuspa , parijuma minusarinakuspa , juchachinakuspa , wasa rimanakuspa , atun tukuspa , killachinakuspa kagpikuna .
Chasa kagpika , nuka kimsama kamkunapagma chaiagriuraka , iapami llakiriwangapa ka . Nukapa Taita Diuspa ñawipi kamkunamanda pingaipami pasangapa kani . Kamkunapura achkakuna , ñugpamandata jiru ruraspa , kari warmiwa pandarispa , chasallata ima jiru iuiai munaikunata ruraspa kaugsanakugmanda ; chimandaka , Taita Diuswa mana tigrangapa iuianakuskamanda wakangapachar chaiawanga .
Ña kimsamami kamkunata kawagringapa kaikichita . Nuka chaiagriura , “ Maikan pandariska ninakugpika , iskai u kimsa kawagkunami willangakuna chasaka sutipa kagta . Chasaka , allillami kanga ” .
Imasami nuka , iskai biajima kamkunawa kagriura nirkaikichita : chasallata kunaura , mana chipi kaspapas , ñugpata jiru ruraspa kaugsanakuskata i tukui kamkunata kasami ikuti niikichita : chasa kaugsanakugpika , nuka , kamkunapagma chaiagriura , mana llakispallami piñagringapa kaikichita .
Chasawami kamkuna imasa iuianakuskasina kawawankangichi , nuka , Cristowa kaspa , kamkunata chasa rimakugta . Cristo kikinka , kamkunawa mana kanchu mana pudigsina . Kamkunapa chaugpipi tukui pudigmi ka .
Paika , sambaiaspa mana pudigsina kruspi wañuchii tukuspapas , Taita Diuspa iapa iachaiwami tukui pudig kaugsaku . Nukanchipas chasallata Cristowa sambaiaspa mana pudigsinami kanchi . Chasa kaspapas , Taita Diuspa iapa iachaiwami Cristowa tukui pudig kaugsanakunchi ; chasaka , kamkunamanda tukuipi allilla tukungapa .
Tukuikuna allilla iuiaripuaichi , ari u mana Cristowa suma iuiarinakugta . Iuiaripuaichi , imasa allilla u mana allilla kagtakuna . ¿ Manachu iuiaringichi , Jesucristo kamkunawa kagta ? Paiwa mana kaspami kamkuna mana suma iuiariiwa kangichi .
Kasami munani : nukanchi allilla iachachig kagtakuna , kamkuna iachangapa .
Taita Diusta mañapuikichitami , kamkuna ñi ima jiru mana ruraspalla kaugsanakungapa . Nuka mana mañapuikichitachu ; chiwanka , nukanchi allilla iachachig kagtakuna kawaringapa . Kamkuna allilla ruraspa kaugsanakungapagllami mañapuikichita , nukanchi ianga iachachig kawarigsina kaspapas .
Nukanchi mana pudinchichu ningapa , sutipa Alli Willai , mana alli kagta . Iukanchimi , Alli Willaita iachaspaka , sutipa kagta rimangakuna .
Chimanda , nukanchi sambaiaspa mana imapas pudigsina kagpi , ikuti kamkunaka tukui pudig kagpikunaka , chasa iachaspa , nukanchita iapa allimi iuiachí . Kasapasmi kamkunamanda mañanchi : kamkuna tukuipi iapa alli tukungapakuna .
Nuka manara kamkunawa kagrispami chasa ninakuikichita . Chiwanka , nuka kamkunapagma chaiagriura , mana chaiawangachu , kamkunata sinchi piñagringapa . Iaia Jesuska mana kachamuwarkachu puchukangapa . Alli suma iuiai kamkunata iuiachingapami kachamuwarka .
Kunaura , taitakuna i mamakuna , alli iuiachiiwa kuntintaripuaichi . Tukuipi alli ruraspa kaugsapuaichi . Kam kikinpura sumaglla iuiachirinakuspa kapuaichi . Suglla kagsina iuiarispa , sumaglla kaugsapuaichi . Taita Dius , kamkunata iapa kuiag i sumaglla kaugsaita karagmi kamkunawa kangapa ka .
Kam kikinpura Taita Diuswa iuiarispa , muchanakuspa , “ Puangi ” ninakuichi .
Taita Diusmandalla tukui kaipi sumaglla kaugsagkuna , kamkunata : Puangimi ninakú .
Iaia Jesucristo , kamkunata sumaglla kawapuachu . Taita Dius , suma kuiaspa charipuachu . Santu Ispíritu , tukuikunawa sugllapi kaugsapuachu .
Jesucristo kachamuskami nuka kani , Alli Willaita willaspa puringapa . Nukataka , mana runakuna agllawarkakunachu . Jesucristo i Taita Dius , pai wañuskata kaugsachigmi agllawarka .
Tukui waugkindikunawa kaipi kaspa , kamkuna Galasia alpapi tukui Cristowa tukuskakunatami kai karta kachaikichita .
Nukanchipa Taita Dius i Iaia Jesucristo , kamkunata kuiaspa , suma iuiaiwa kawapuachu .
Jesucristo , nukanchipa pandariikunamandami sakirirka , wañuchii tukungapa ; chasaka , nukanchita kai alpapi tukui jiru mana alli kaskakunamanda kispichingapa . Chasami nukanchipa Taita Dius munarka .
Pai Taita Diusta nisunchi : “ Iapa suma atunmi kangi , maituku waranga waranga watakuna ialigpipas ” . Chasa kachu .
Cristo kamkunata iapa kuiagmandami Taita Dius kamkunata agllarka . Kamkuna chituku mana unailla paita kungarinakugtami ujnariwá . Munanakungichisi , sug rigcha : “ Alli Willaimi ka ” niskata katichingapa .
Cristomanda sug rigcha Alli Willai mana tianchu ; sugllami tia . Sugkunaka , kamkunata pandachispa , “ Cristomanda Alli Willaitami willanakuikichita ” nispami kamkunata sug rigcha krichinakú .
Sutipa Alli Willaitami nukanchi kamkunata willarkanchi . Chimanda , nukanchi kikinkuna i sug luarmanda anjil , sug rigcha willaita kamkunata willanakugpika , maldisiskami niraiá .
Ñugpatapas chasami rimarkaikichita . Kunaurapasmi ikuti niikichita : kamkuna , sutipa Alli Willaitami uiaspa chaskirkangichi . Chimanda , maikan sug rigcha willaita kamkunata willanakugpika , maldisiskami niraiangakuna .
Nuka chasa rimaspa , ¿ runakunawa sumaglla kangapachu munani ? Manima . Taita Diuswami munani , sumaglla kangapa . ¿ Runakunata alli iuiachingapagllachu munani ? Chasa kagpika , manachar Cristopa lutrinsina kantrani .
Taitakuna i mamakuna , kasapas iachaichi . Alli Willaita nuka willani ; chika mana kanchu runapa iuiai .
Ñi maikan runa , mana chita willawaspa iachachiwarkachu . Kikin Jesucristomi iuiachiwaspa iachachiwarka .
Ñugpata , imasa ñugpamanda judiukuna iachachinakuskatami nuka katichikurkani . Chita , ñachar kamkuna iachangichi . Nuka , iapa rabiawa mana allilla iuiaiwami munakurkani , Taita Diuswa tukuskakunata puchukangapa . Chitapas ñachar iachangichi .
Judiukuna imasa Taita Diusmanda iachachiskakunata nuka iachaikuspa , achka nukapa kumpañirukunamandapas mas achka iachaikuskami karkani . Chiwanka , iapa micharispami karkani . Munakurkanimi , nukapa ñugpamanda taitakuna ima iachachiskakunata ñi maikan judiupas mana sakichukuna .
Nuka chasa kagpipas , manara tiagsamugpitami Taita Dius agllawaska karka . Paipa iapa suma kuiaiwami kaiawarka . Pai munaura ,
paipa wambratami rigsichiwarka ; chasaka , nuka mana judíu kagkunata Jesucristomanda willaspa puringapa . Chiura nukaka , mana pipagmapas rirkanichu tapungapa : “ ¿ Imasatak rurasa ? ” .
Ñi Jerusalenma mana rirkanichu , Cristo agllaska runakuna nukamanda mas ñugpa kaskakunawa rimanakungapa . Chasapaka , Arabia suti alpamami rirkani . Chimandaka , Damasko puiblumami kutirkani .
Kimsa wata ialiurami Jerusalenma rirkani , Pedrota rigsingapa . Chunga pichka punchami paiwa karkani .
Sugkuna Jesucristo agllaskakunataka mana kawarkanichu . Iaia Jesuspa waugki Santiagollatami kawarkani .
Taita Diuspa ñawipi nuka mana llullaspallami chasa willanakuikichita .
Chiuramandaka , Siria i Silisia suti alpakunamami rirkani .
Judea alpapi Cristowa tukuskakunaka , nukata manara rigsiwarkakunachu .
Paikuna , nukamanda kasasi uiarinakurka : “ Ñugpata nukanchi Cristowa iuiagkunata limpiu puchukangapa munakudur , kunauraka Cristomanda Alli Willaitami willaspa puriku ” .
Chasa nukamanda uiarinakuspaka , Taita Diusta : “ Pai Siñur ” ninakurka .
Chunga chusku watapika , waugki Bernabewa ikuti Jerusalenma rirkani , Tito suti waugkitapas pusaspa .
Taita Dius chasa iuiachiwagmandami rirkani . Chipika , Jesucristowa tukuskakunapura taita niraiaskakunallawa sugllapi tandarispaka , paikunata willarkani , nuka imasa Alli Willaita mana judíu kagkunata willaspa purikugta ; chasaka iachangapa : nuka ñugpamandata Cristowa iuiarispa willaska : ¿ allilla u mana allillachu ka ?
Titoka , nukawa Jerusalenma riskaka , mana judíu karkachu . Chasa kagpipas , chi taita niraiaskakunaka mana nirkakunachu : “ Paita chaianmi , judiukunapa marka churangapa ” .
Ikuti chillapita sug runakunaka , “ Cristowami kanchi ” llullaspa , nukanchimanda pakalla iaikuspa , munanakurka , Titota chi markata churachingapa . Chikunaka , nukanchita shachingapami katiraiarkakuna . Imasa Jesucristowa tukuskakunaka Moisés ima rurangapa willaskata libriagsina kaskata kawangapami katiraiarkakuna . Moisés ima iachachiskapi nukanchita ikuti wataskasina charingapami munanakurka .
Chasa munanakugpipas , ñi sug ratullapas mana sakirirkanchichu , paikunapa iuiaiwa kangapa . Munanakurkanchimi , Cristomanda Alli Willai mana llullaspalla kamkunawa kagsamuchu .
Chi taita niraiaskakuna — taita kagpipas , nukamanda mana imapas niraianchu ; Taita Diuspa ñawipika , ñi pipas mana tianchu sug rigcha — chi taita niraiaskakunaka , nuka Alli Willaita willaskata ñi imapi mana iapapuarkakunachu .
Chasapaka , paikuna iuiarirkakuna : imasami Taita Dius , Pedrota mingarka , judiukunata Alli Willaita willangapa : chasallatami nukatapas mingawarka , mana judiukunata Alli Willaillatata willangapa .
Kikin Taita Dius , imasami Pedrota kacharka , judiukunata willag kangapa : chasallatami nukatapas kachawarka , mana judíu kagkunata willaspa purigringapa .
Santiago , Pedro i Juan karkakunami tukuikunapura atun taitakunasina . Paikunaka iuiarirkakunami , nukatapas Taita Dius kikin , kuiawaspa , mana judíu kagkunapagma kachamuwaska kagta . Nispaka , nukata i Bernabeta alli maki kuarkakuna ; chasaka , paikunawa nukanchi sugllasina kagta niraiangapa . Kasami nukanchita nirkakuna : — Kamkuna , mana judíu kagkunata willaspa purigriichi . Ikuti nukanchika , judiukunatami willaspa purisunchi .
Kasallapasmi nukanchita nirkakuna : — Judea alpapi mana ñi ima iukaskakunamanda mana kungaringichi — . Nuka , paikunata aidangapami tukuipi allilla rurakuni .
Chiuramanda , Pedro Antiokia puibluma chaiagriuraka , nukaka ñawi ñawimi paita piñagsina rimarkani , pai mana judíu kagkunawa tiakuspa anchurigmanda .
Santiago kachaska judiukuna manara chaiankama , pai Pedro , mana judíu kagkunawami mikuspa tiakurka . Ikuti chi judiukuna chaiagriuraka , paika sakispa anchurirka . Nispaka , judiukunallawami mikungapa tiarigrirka . “ Mana judiukunata marka churangapami chaiá ” nigkunata iachaspami , mancharispa , chasa mana allilla rurarka .
Chipi kag judiukuna Cristowa iuiarispa kagkunaka , Pedro anchurigta kawaspa , chasallatami anchurirkakuna . Bernabepas , chasallatami pandachii tukurka .
Nuka kawarkanimi , chi anchurig judiukunaka sutipa Alli Willaita niraiaskata mana katinakugta . Nuka , chasa kawaspaka , tukuikunapa ñawipimi Pedrota nirkani : — Uiamui . Kam , judíu kaspapas , ¿ manachu mana judiusina kaugsakurkangi ? Nigpika , ¿ imapatak mana judíu kagkunataka ningapa kangi : “ Judiukunasina kaugsangichi ” ?
Nukanchi , judiumi tiagsamurkanchi . Chiwami mana judíu pandarig kagkunasina mana kanchi .
Chasa kagpipas , kasami iachanchi : Moisés ima niskata uiaspa ruraskakunallawaka , pipas mana pandariikunata anchuchii tukunchichu . Jesucristowa suma iuiarispami mana pandarig niraianchi . Chasa iachaspami nukanchipas Jesucristowa iuiarigsamunchi . Chasaka , ñugpata Moisés niskata uiaspalla , manima ; Cristowa suma iuiarispami mana pandarig niraianchi . Moisés niskata uiaspa ruraskakunallawaka , pipas mana pandariikunata anchuchii tukunchichu .
Chasaka ninchimi , Cristollawa mana pandarig niraiangapa . Chasa nispapas , iuiarinchimi , nukanchipas pandariikunawa kagta . Chasa iuiarispaka , ¿ niraianchu Cristowa nukanchi pandarig kagtakuna ? Manima .
Imasami wasi saiakuskata wagllichispa , nispaka chikunallawanta ikuti chillapita saiachigpi , mana iuiaipisina niraiá : chasallatami kamkuna , Moisés niskata sakispa , ikuti chillatata katichii kallarispa , ikuti pandariikunawa tukugsamungichi .
Nuka ñami wañuskasina niraiani , Moisés niskata mana uiangapa . Chi niskallawantami nuka wañuskasina niraiani ; chasaka , Taita Dius niskallata uiaspa , nuka kaugsangapa . Nuka , Cristowa sugllapi kruspi klabaskasinami niraiani .
Chiwanka , nuka kikin mana kaugsanichu . Cristomi nukawa sugllapi kaugsá . Nuka , kunaura kuirpupi kaugsakuspapas , Taita Diuspa wambrawa suma iuiariskallawami kaugsakuni . Paimi , nukata iapa kuiawaspa , nukamanda sakirirka , wañuchii tukungapa .
Chimandami Taita Diuspa kuiaita mana munani sakingapa . Ima Moisés niskata uiaspa ruraskakunallawa nukanchi pandariikunata anchuchii tukuntranchi ; nigpika Cristoka , iangami wañuska niraiantra .
¡ Ai , Galasiamanda runakuna , iapa upashkunasinami kangichi ! Kam kikinkuna Jesucristota kawanakuskasinami pai kruspi klabai tukuskamanda willarkanchi . Nigpika , ¿ pitak kunauraka kamkunapa iuiaita tuntiachiku ?
Kaillami tapuchingapa munaikichita : ¿ Moisés ima niskata uiaspa ruraskakunawachu kamkuna Santu Ispirituta chaskirkangichi ? Mana kagpika , Cristomanda Alli Willaita uiaspa , ¿ paiwa suma iuiarispachu chaskirkangichi ?
¿ Chituku upashkunachu kangichi ? Kamkuna Santu Ispirituwa kallariskakunataka , kunauraka , ¿ kam kikinkunapa iachaillawachu munanakungichi , tukuipi alli iuiag tukungapa ?
Nigpika kamkuna , ¿ iangachu Cristomanda iapa llakii pasarkangichi ? Munantranimi , chasaka mana ianga tukuchu .
Taita Dius , Santu Ispirituwa mana imaurapas kawaskakunata kamkunapa ñawipi kawachimuura , ¿ Moisés niskata uiaspa ruragmandachu chasa kawachimú ? Mana kagpika , Cristomanda Alli Willaita uiaspa , ¿ paiwa suma iuiariskamandachu chasa kawachimú ?
Chasallatami ñugpamanda librupi willaraiá , kasa nispa : Abrahamka , Taita Dius imasa niskata iuiarispami karka : “ Chasami tukunga ” . Chimandami paika mana pandarig niraiá .
Chasa willaraiaskamanda , kasa iachaichi : Cristowa suma iuiarigkunaka , chikunami Abrahampa wambrakuna niraianchi .
Ñugpamandatami Diuspa Rimaipi kasa niraiá : mana judíu kagkuna Taita Diuswa iuiarigsamugkunatapasmi pandariikunata anchuchí . Chasaka Taita Dius , kai Alli Willaita Abrahamta nirka : Kammandami tukui alpamanda runakunapas Taita Diuspa iapa kuiaska tukugsamungapa kankuna .
Chasamandami , Abraham Taita Diuswa suma iuiarispa kagmanda , Cristowa suma iuiarigkunapas , Abrahamwa pariju Taita Diuspa iapa kuiaska kanchi .
Maikanpas Moisés ima rurangapa willaskallata katichispa kaugsagkunaka , maldisiskami niraiankuna . Chasallatami ñugpamanda librupi willaraiá , kasa nispa : Maikanpas librupi tukui ima willaraiaskata mana uiaspalla ruragkuna maldisiskami niraiankuna .
Kasa sutipami ka : ñi pipas Moisés ima niskallata katichigkuna , Taita Diuspa ñawipi tukuipi alli mana kankunachu . Chasallatami ñugpamanda librupi willaraiá , kasa nispa : Taita Diuspa ñawipi alli kawarig runaka , suma iuiarispallami kaugsanga .
Taita Diuswa suma iuiariskawaka , Moisés niskata katiraiaskaka ñi ima mana niraianchu . Tukui ima Moisés niskata suma allilla rurangapami chaiá . Chasallatami ñugpamanda librupi willaraiá , kasa nispa : Tukui ima Moisés willaskata ruragkunami kaugsangakuna .
Nukanchi mana tukui chi niskata ruragmandaka , maldisiskami karkanchi . Nigpika , Cristomi nukanchita kispichigsamurka . Cristo kikinmi nukanchimanda maldisii tukurka . Chasallatami ñugpamanda librupi willaraiá : Maikanpas kaspipi wañungapa warkuchiska , maldisiskami niraiá .
Jesucristo chasa wañuskamandami , Taita Dius Abrahamta ima sumaglla karangapa niraiaskata , mana judíu kagkunapas chaskinkuna . Chiwanka nukanchi , Cristowa suma iuiarispa , Taita Dius paipa Ispirituta karamungapa niskatami chaskinchi .
Taitakuna i mamakuna , kunaura imasa runakuna ruradur kagtakunami rimangapa kaikichita . Maikan runa iskriturapi firmaska kaskata , mana pipas pudinchu chita : “ Mana allilla kanchu ” ningapa , ñi ima niraiaskata iapangapa .
Taita Dius , Abrahamta nirka : Kamba wambramanda kati samug wambratami ima karangapa kani . Achka wambrakunamanda mana niraianchu . Kamba wambramanda kati samugllatami chasa karangapa niraiá . Chika , Cristomi ka .
Kasapasmi niikichita : chi Taita Dius Abrahamwa iskriturapisina firmagsina rurarka ; chimanda chusku patsa kimsa chunga watamanda Moisés niskawaka mana pudirinchu ningapa : “ Chi Taita Diuswa Abrahamwa iskriturasina ruraska mana allilla kanchu ” . Iukanmi , Taita Dius imasa niskasinalla kanga .
Moisés ima niskallata ruragpikunaka , Taita Dius karangapa suianakuskaka manachar niraiantra Taita Dius karangapa niskata suianakugta . Ikuti Abrahamka , Taita Dius ima karangapa niskata chaskirkami .
Chasa kagpika , Moisés ima rurangapa niraiaskaka , ¿ imapatak balí ? Balinmi imakunapi pandariikuna niraiaskata iachangapa . Chi Moisés ima rurangapa willaskataka Abrahamta karangapa niraiaskamami iapachigsamurka , imaura Taita Dius kachamungapa niska wambra samunkama . Taita Dius ima niskata , anjilkunami Moisesta willarkakuna , paika paipurakunata willangapa . Chasa Taita Diuska , Moiseswami runakunata rimadur karka .
Ikuti iskaikunalla rimanakuskapika mana ministinchu , sug tiangapa . Chasa Abrahamtaka , Taita Diusllami rimarka .
Chasa kagpika , Moisés willaskawa i Taita Dius karangapa Abrahamta niskawa , ¿ kuntrachu niraiankuna ? Manima . Sug mandai tiantra , mana diltudupa wañungapa ; chasa niskata ruragkunami mana pandarig niraiantrakuna .
Chasapaka , imasami ñugpamanda librupi willaraiá : tukui pandariskakuna wichkaraiaskasinami niraianchi . Chimandami Jesucristowa suma iuiarigkunaka , kispirispa , Taita Dius ima karangapa niskata chaskingapa kanchi .
Manara Cristowa iuiaringapa puncha chaiamugpika , nukanchika Moisés ima rurangapa willaskawami wichkaraiaskasina karkanchi . Cristowa iuiaringapa punchakamami suianakurkanchi .
Chi Moisés willaskawaka nukanchi , wambra iachaikunakugsinami karkanchi , Cristo samunkama ; pai samuskauramandaka , paiwa suma iuiariskamanda mana pandarig niraiangapa .
Nigpika , Cristowa iuiaringapa punchakunaka ñami chaiamurka . Chiwanka , Moisés willaskata iachaikug wambrasina mana kanchichu .
Tukui kamkuna , Jesucristowa suma iuiarispaka , Taita Diuspa wambrakunami niraiangichi .
Tukui baugtisariskakuna , Cristowa tukuspa , Cristopa iuiaita churariskasinami kangichi .
Kunaura , judíu i mana judíu kagpipas , Taita Diuspa ñawipi sugllasinami kangichi . Chasallata , lutrin i patrun , kari i warmi kagpipas , tukuikunami , Jesucristowa tukuspa , sugllasina kangichi .
Chasa Cristopa kagmandami Abrahampa wambramanda kati samug wambrakuna niraiangichi . Chimandami , Taita Dius ima sumaglla karangapa niraiaskata kamkunapas chaskingapa kangichi .
Kasami niikichita : maikan ima sakikuskata chaskingapa chaiakugpika , uchulla wambra kankama lutrinsinallatatami niraiá , paipa tukui niraiagpipas .
Chi uchullamanda , maikan paita kawagkuna i charipugkunami iuká tianga , paipa taita niska puncha chaiankama .
Chasallatami nukanchipas , uchulla wambrakunasina karkanchi . Kai alpapi iuiaikunallawami wataskasina karkanchi .
Taita Dius niska puncha chaiamuuraka , paipa wambrata kai alpamami kachamurka . Sug warmimandami tiagsamurka . Moisés ima niskasina allilla rurangapami samurka .
Moisés ima willaskata ruranakuskata kispichingapami samurka ; chasaka nukanchi , Taita Diuspa wambrakuna niraiagsamungapa .
Kamkunapas paipa wambra tukuska kagmandami Taita Diuska paipa wambrapa Ispirituta kachamurka , kamkunawa sugllapi kaugsangapa . Paipa Ispirituwami Taita Diusta ningichi : “ Taitiku ” .
Chasamanda , kunaura lutrinsina mana kangichichu . Taita Dius kuiagmanda , paipa wambrakunami niraiangichi . Paipa wambrakuna niraiagmanda , tukui ima karangapa niska , kamkunapami niraiá .
Ñugpata , kamkuna manara Taita Diusta rigsiuraka , ianga dius kagkunata iuiaspa , chikunapa lutrinsinami karkangichi .
Ikuti kunauraka , sutipa Taita Diustami rigsingichi . Chasa kagpipas , Taita Diuska kamkunata ñugpamandatami allilla rigsirka . Nigpika kamkuna , ¿ imapatak ikuti munanakungichi , chi ñi imapapas mana balig dius niraiaskakunawa tigrangapa ; chasaka , ikuti paikunapa lutrinkunasina tukungapa ?
Charami kamkunaka , punchakunata , killakunata , watakunata i sug punchakunatapas judiukunasina wardangichi .
Manchawakumi , nuka kamkunata iachachiska ianga kidapuachu .
Taitakuna i mamakuna , nuka , kamkunasinami tukurkani . Chimandami mañaikichita : kamkunapas , nukasina tukuichi . Kamkuna , nukata ñi imapipas jiru mana rurawaska kangichichu .
Kamkuna ñami iachangichi : nuka , ungug kaspami musuglla Alli Willaita willarkaikichita .
Nuka chi jiru unguiwa kagpipas , kamkuna , mana wabutiwaspalla ñi wasa churawaspallami uiawarkangichi . Taita Dius kachamuska anjiltasinami sumaglla chaskiwarkangichi . Kikin Jesucristo kagtasinami kaiawarkangichi .
Nuka kamkunawa chi punchakuna kaura , alli iuiachiiwami karkangichi . Ikuti kunauraka , ¿ imapatak mana alli iuiachiiwa kangichi ? Kamkunamanda kasami allilla iuiarispa niikichita : pudirigpika , nukata dikuiai kam kikinkunapa ñawi murutapaschar surkurispa kuawantrangichi .
Nigpika kunaura , kamkunata sutipa kaskata rimagmanda , ¿ kamkunawa kuntrachu tukuska kani ? Manima .
Chi sug iachachigkunaka , kamkunawa munanakugsina kaspapas , mana alli iuiaiwami kamkunata munanakú . Kamkunata munanakumi , nukanchipa iuiaiwa mana sugllapi kachukuna ; chasaka kamkuna , paikunallawa iuiarispa kangapakuna .
Allillami ka , sugkunawapas suma iuiaiwa munanakungapa ; chasaka , paikunawapas allilla kangapa . Chasa kagpipas , nuka kamkunawa kankamalla , mana ; munanimi , imaurapas tukuikuna allilla munanakuspa kaugsangapa .
Nukapa wambritukuna , imasami sug unguringapa warmita nanaikuna chaiá , wambra tiangapa : chasallatami nukapas , llakii ikuti ikuti iukani , kamkuna Cristosina tukunkama .
¡ Amalai nuka , kunaura kamkunawa sugllapi kantrani ; chasaka , sug rigcha kamkunata rimangapa ! Mana iachariwanchu , kamkunamanda ima iuianga .
Kamkuna Moisés ima niskata ruraspa kaugsangapa munanakugka , kasa willawaichi : ¿ manachu iacharkangichi chi niskapi ima willaraiagta ?
Kasami chi ñugpamanda librupi willaraiá : Abraham , iskai wambrakuna iukagta . Sug wambra iukarka sug warmi randiskapi . Ikuti sug wambraka , pai kikinpa warmipimi iukarka . Paipa warmika , ñi pita mana randiska karka .
Chi warmi randiskaka , kari munaskamandallami wawita iukarka . Ikuti mana randiska warmika , imasa Taita Dius niskasina kagmandami wawita iukarka .
Chasa willaraiaskawaka nukanchita kasami iachachiku : chi iskai warmikunaka niraianmi Taita Diuswa i runakunawa sug sug iuiaringapa . Sug iuiaridirutaka , Sinaí suti lumapimi Taita Dius rimamurka . Chi iuiaridiruwa tiagsamugkunaka , wataskasinami kaugsanakú . Agar suti randiska warmipimi chasa kagta niraiá .
Agar niraianmi Sinaí luma . Chi luma , Arabia suti alpapimi ka . Chi Sinaí luma niraianmi kai alpapi tiaska Jerusalén puiblu . Chi puiblu i chimanda kagkunapas , Moisés ima niskata rurai iukaspa , wataskasinami niraiankuna .
Ikuti suma luarpi tiaska Jerusalén puiblumanda kagkunaka niraianmi ñi pita mana randiskakuna kagta . Chi puiblu , nukanchipa mamasinami niraiá .
Chasallatami ñugpamanda librupi willaraiá , kasa nispa : Chusa warmi mana wambra iukadur , suma kuntintarii . Mana imaurapas uchulla wawita iukag , alli iuiachiriiwa kaparigsamui . Sitai tukuska warmika , kusawa warmi kaugsanakuskamandapas mas achka wambrami iukanga .
Taitakuna i mamakuna , kamkunaka Abrahampa kikin warmindipa wambra Isaak sutisinami niraiangichi . Taita Dius kikin Abrahamta niskatami paipa wambrakuna niraiangichi .
Chasa kagpipas , ñugpata imasami kari munaskamandalla tiagsamuska wambra , Santu Ispirituwa tiagsamuska wambrata jiru rurangapa munakurka : chasallatami kunaurapas pasariku .
Chasa pasarikugpipas , ¿ imasatak ñugpamanda librupi willaraiá ? Kasami willaraiá : Randiska warmita paipa wambrawanta kaimanda llugsichii . Chi randiska warmipa wambra mana pudinchu , mana randiskapa wambrawaka taita ima sakingapa kaskata chaugpi chaugpi partinakungapa .
Taitakuna i mamakuna , nukanchika , randiska warmipa wambrakuna mana niraianchichu . Mana randiska warmipa wambrakunami nukanchi niraianchi .
Cristomi nukanchita libriachigsamurka , Moisés ima rurangapa willaskata sakispa , mana wataskakunasina kaugsangapa . Chimanda , mana watai tukuskasina kaugsanakungichi . Mana ikuti sakiringichi , Moisés ima niskawa wataskakunasina tukungapa .
Uiawaichi . Nuka Pablo , kasami kamkunata niikichita : kamkuna judiukunapa marka churachirigpikunaka , Cristoka mana imapapas balipungapa kangichitachu .
Kasapasmi niikichita : maikanpas marka churachirigkunata chaianmi , Moisés tukui ima niskata ruraspa kaugsangapa .
Kamkuna , Moisés ima niskata ruraskakunallawa mana pandarig niraiai iuiagkunaka , Cristopagmanda anchuriskasinami niraiangichi . Taita Diuspa kuiaita mana munagsinami kangichi .
Ikuti nukanchika , Cristowa suma iuiariskawa Santu Ispirituwa suianakunchimi , mana pandarig niraiangapa .
Nukanchi Jesucristowa tukugkuna , judiukunapa marka churaska u mana churaska kagpipas , ñi ima mana niraianchu . Cristowa suma iuiarispa , kuiaspa kaugsaiwami allilla niraiá .
Kamkuna , allillami kaugsanakurkangichi . Nigpika , ¿ imawantak kunaura sutipa Alli Willaita mana iuiaspa kaugsanakungichi ?
Taita Dius mana kamkunata agllarkachu , sug rigcha iuianakungapa .
Imasami asllita libadurawa achka mukuta puchkuchí : ¡ ujalallapas chasallata kamkuna , chi jiru iuiaikunawa wagllichiringichi !
Nuka , Iaia Jesusmanda iuiarispa , kasami suma iuiani : kamkuna , nukasina alli iuiarispa kaugsantrangichi . Chi kamkunata pandachispa puridur , pi kagpipas , diltudupa ninamami sitai tukungapa ka .
Taitakuna i mamakuna , nuka chara judiukunapa marka churachingapa iachachikugpika , judiukunaka manachar jiru rurawangapa munawanakuntra . Chiwanka , Cristo kruspi wañuskamanda rimaitaka manachar wabutintrakuna .
Chi kamkunata pandachispa puridurkunaka , ¡ amalai kikin kapai rurarintrakuna !
Ari , taitakuna i mamakuna , Taita Dius , kamkunata agllarkami , mana wataskakunasina kaugsanakungapa . Chasa kagpipas , ¡ ujalallapas kamkuna iuianakungichi , imasa munaskasina ruraspa kaugsangapa ! Chasapaka , kam kikinpura kuianakuspa , lutrinsina aidanakuspa parijuma kangichi .
Kasami ñugpamanda librupi niraiá : Kam kikintasinami iukangi , tukui runakunatapas kuianga . Chi suglla niraiaskata allilla ruraspa , tukui ima willaraiaskata ruragsinami niraiangapa ka .
Ikuti kam kikinpura rabiawa kaninakuspa mikunakugsina kaugsanakugpika , ¡ ujalallapas parijuma puchukarinakungichi !
Chimandami kasa niikichita : Santu Ispíritu imasa iuiachiskasina ruraspa kaugsanakungichi . Chasa kaugsanakugpika , kam kikinkunapa jiru iuiaiwa mana rurangapa kangichichu .
Kai alpamanda jiru iuiaiwa kagkunaka , Santu Ispirituwa kuntrami kankuna . Chasallata Santu Ispíritu ima iuiachiskaka , jiru iuiaiwaka kuntrami ka . Ari , jiru iuiaiwa i Santu Ispiritupa iuiachiiwa kuntrami kankuna . Chimandami kamkuna mana iukangichi , ima jiru munaskata ruranga .
Santu Ispíritu imasa iuiachiskata ruraspaka , ña Moisés ima rurangapa willaskawaka mana wataskasina kangichichu .
Jiru iuiaiwa kagkunaka , kawariillami rurankuna : kari warmiwami pandarinkuna ; mana chaia ima millaikunatapasmi rurankuna ;
ianga diuskunatami muchankuna ; mana alli iacha pukuspami rurankuna ; parijuma piñachirinakuspa , ainichirinakuspa i rabiachirinakuspami kaugsankuna ; sugkunata mana allilla iuiaiwami kawankuna ; pai kikinkunamandallami tukui munankuna ; sugkunaka sumaglla kaugsanakuskata chaugpirigsina tukuspa , sug rigcha sug rigchami iachachinkuna ;
sugkunapatami munarinkuna ; wañuchinkunami ; machaspa i iapa mikuspami kaugsankuna ; chasallata sug rigchapasmi jiru rurankuna . Kamkunata timpumi willaska kaikichita ; chita ikutimi niikichita : chasa ruraspa kaugsanakugka , Taita Dius suma mandakuskapika manima iaikugringapa kankunachu .
Ikuti Santu Ispirituwa kaugsagkunaka , kasami rurankuna : kuianakumi ; alli iuiachiiwami kankuna ; sumagllami kaugsanakú ; mana piñaspalla , sugkunamanda llakispami kawanakú , tukuipi allillami rurankuna ; suma ruraikunata mana kungarinkunachu ;
mana atuniachirigsina iuiankunachu ; ima mana allilla iuiarispa munai apigpipas , chita mana rurankunachu . Chasa allilla ruranakuskamandaka ñi maikan mandaikunapipas mana michanchu .
Cristowa tukuska kagkuna , tukui mana alli iuiai munanakuskata kruspi wañuchiskasinami sakirkanchi .
Santu Ispirituwa kaugsanakugpika , Santu Ispiritullatata nukanchita iuiachichu , imasa sumaglla ruraspa kaugsangapa .
Mana kasunchi atuniachirinakuspa , ñi kikinpura rabiachirinakuspa ñi sugkuna iukaskata munarispa .
Taitakuna i mamakuna , maikanpas pandarikuspa apirigpika , kamkuna Santu Ispirituwa kagkunaka , mana atun tukuspalla iuiarispa , paita : “ Mana chasa rurakui ” ningichi . Chasa nispaka , allilla iuiaringichi , kam kikinkunapas mana chasa pandariikunapi urmangapa .
Kam kikinpura ima llakii iukaskata iuiachirinakuichi kungaringapa . Chasa iuiachirinakuspaka , Cristo ima niskatami ruranakungichi .
Maikanpas , atun tukuspa , iuiarispa nichu : “ Nuka , atunmi kani ” : chi runaka , mana chasa kaspaka , kikinllatatami pandariku .
Sug sug , kikin imasa ruraspa kaugsakuskata iuiarispa tapuringichi : “ ¿ Allilla u mana allillachu kaugsakuni ? ” . Chasa allilla kagta iuiarispaka , kikinmandallami alli iuiachi tukunkangichi , mana pitapas kawaspalla .
Sug sugmi Diuspa ñawipi kawachinkangichi , kai luarpi imasa ruraska .
Maikanpas Diuspa Rimaita iachachigta iachaikugkunaka iukangichimi , tukui ima iukaskata kamkunata iachachigwa rasiunaringakuna .
Mana pandaringichi . Ñi pipas , Taita Diusta llullachingapa mana pudirinchu . Imasami tarpunchi : chasallatami pallasunchi .
Maikanpas jiru iuiaikunata tarpugsina ruragkunaka , chasa iuiaita ruraspaka , diltudupa wañuitami pallangakuna . Chasallata , maikanpas Santu Ispiritupa iuiachiikunata tarpugsina ruragkunaka , chasa iuiachiita ruraspaka , diltudupa suma kaugsaitami pallangakuna .
Chimandaka , allilla ruraspa kaugsagkuna mana sambaiasunchi . Chasa rurangapa mana sakigkunaka , pallangapa puncha chaiaura , chi diltudupa kaugsaitami chaskisunchi .
Chasa kagmanda , imaura pudiriura , tukuikunamanda allilla ruraspa kasunchi . Cristowa iuiagkunamandami mas iukanchi , allilla ruraspa kanga .
Kawaichi . Kaituku atun litrakunawami nuka kikinpa makiwa iskribiikichita .
Chi kamkunata judiukunapa marka churachingapa iachachigkuna munanakumi , sugkunapa ñawipi allilla kangapaglla . Paikuna Cristo kruspi wañuskamandalla willanakugpika , paikunapasmi kalpachii tukuntrakuna .
Ñi maikan marka churachii tukugkunapas mana pudinkunachu , Moisés tukui ima niskata ruraspa kaugsanakunga . Kasamandallami kamkunata marka churachingapa munanakú : kamkunapa kuirpupi chi marka churachiskawa pai kikinkuna mas atun tukungapa .
Ikuti nukaka , ñi imawapas mana atun tukungapa munanichu . Nukanchipa Iaia Jesucristo kruspi wañuskamandallami alli iuiachiiwa kani . Cristo kruspi wañugmandami kai alpapas nukamanda wañuskasina tukupuá ; nukapas , kai alpamanda wañuskasinami tukuni .
Judiukunapa marka churaska u mana churaska , ñi ima mana niraianchu . Nukanchi sug rigcha musu kaugsaiwami allilla niraiá .
Tukui ima nuka iachachiskata ruraspa kaugsanakugmi niraiá , Taita Diuspa sutipa Israelmanda runakuna kagta . Tukui chasa kaugsanakugmanda Taita Dius llakirichu , paikuna sumaglla kaugsanakungapa .
Kunauramanda mana pipas nukata uma nanachiwaspa kachukuna . Iaia Jesusmanda nuka willaskamandami nukapa kuirpupi nanachiwarkakuna . Chi nanachiwaskakunawami niraiani nuka Jesuspa kagta .
Taitakuna i mamakuna , Iaia Jesucristo , tukui kamkunata sumaglla kawapuachu . Chasa kachu .
Nuka , Taita Dius munaskamanda , Jesucristo kachamuskami kani , Alli Willaita willaspa puringapa . Kamkuna Jesucristowa iuiarispa , Taita Diuspalla kaspa , Efeso puiblupi kaugsanakuskatami kai karta kachaikichita .
Nukanchipa Taita Dius i Iaia Jesucristo , kamkunata kuiaspa , suma iuiaiwa kawapuachu .
Nukanchipa Iaia Jesucristopa Taita Diusta nisunchi : “ Kam , iapa suma atunmi kangi ” . Paimi , Cristowa tukui ima suma luarpi iukaspa , nukanchita iapa sumaglla kawaspa , karamú .
Paillatatami , kai alpa manara tiagpita , Cristowa nukanchita agllarka ; chasaka nukanchi , paimandalla kaugsaspa , paipa ñawipi ñi imapipas mana mapasina kangapa .
Ñugpamandata nukanchita kuiaspa agllarka , Jesucristowa paipa wambrakuna niraiangapa . Chasami ñugpamandata munarka .
Paipa kuiaska wambra Jesucristomandami nukanchita iapa suma kuiarka . Chimandami Taita Diusta imaurapas ninchi : “ Iapa suma atunmi kangi ” .
Cristo wañuchii tukuspa , paipa iawarwami nukanchita randirka . Chiwanka , nukanchita iapa suma kuiaspa , mana allilla ruraikunata pasinsiarka .
Chasa kuiaspami nukanchita karamurka , suma iuiai apispa , suma iachaita iukangapa .
Chasaka , pai ima munaska pipas mana iachaskatami nukanchita rigsichirka . “ Chasami Cristowa rurasa ” ñugpamandata niskatami kawachirka .
Pai chasa niskata rurai puchukangapa punchakuna chaiauraka , Cristota churangapami ka , tukui sug luarpi i kai alpa luarpi kagkunata suglla mandag kangapa .
Nukanchi Cristowa tukuskakunamanda , Taita Dius ñugpamandata agllarka , pai ima iukaska nukanchipapas kangapa . Chasapasmi pai munarka . Pai imasa munaskasinami tukui allilla rurá .
Chasa agllaska kaspami nukanchi ñugpa Cristota iuiagkuna iukanchi Taita Diusta : “ Iapa suma atunmi kangi ” nispa kaugsanakunga .
Kamkunapas , chi kispiringapa kaskamanda Alli Willaita uiaspa , Cristomanda sutipa willaskatami suma iuiarirkangichi . Chiura , Santu Ispirituwami siñalai tukurkangichi , paipa kagta niraiangapa . Santu Ispiritutami ñugpamandata chasa karamungapa niska karka .
Santu Ispirituwami nukanchi kasa iachanchi : paipa kagkunata diltudupa kispichiura , pai ima iukaskata chaskingapami kanchi ; chasaka tukuikunaka , Taita Diusta : “ Iapa suma atunmi kangi ” ningapa .
Kamkuna Iaia Jesuswa iuiarinakuskataka allillami iachani ; chasallata , tukui paimandalla sumaglla kaugsagkunata kuianakugtapas .
Chasamanda mana sakinichu , kamkunamanda Taita Diusta : “ Pai Siñur ” ningapa .
Nukanchipa Iaia Jesucristopa iapa suma atun Taita Diusta mañapuikichitami , paipa suma iachai kamkunata karapuachu ; chiwanka , pai ima iuiachimuskata kamkuna iachagsamungapa ; chasallata , pai kikinta mas allilla rigsingapa .
Paita mañapuikichitami , kamkunapa iuiaikunata punchaiachipuachu . Chiwanka , kasami iachankangichi : pai agllaskakuna suma luarpi ima chaskingapa suianakugta . Tukui ima chipi iapa suma iukaska , Taita Diuspalla kagkunamandami niraiá .
Kasapasmi iachankangichi : paipa iachaika , askurinti iapa atunmi ka . Chi iapa iachaiwami nukanchitapas paiwa suma iuiarigsamú . Chi iapa atun iachaillawantami ,
Cristo wañuskata kaugsachispa , suma luarpi paipa alli ladu tiarichigrirka .
Chipika , mandagkunamanda , atuniachiska kagkunamanda , awa wairapi iapa pudi mandagkunamanda , tukuikunamandapas mas awapi mandag kangapami tiarichigrirka . Kuna puncha ima tiaskakunata , paimi mandag ka . Kati samug punchakuna ima tiangapa kaskakunatapasmi chasallata mandag kangapa ka .
Taita Dius , tukuikunatami churarka Cristopa chaki ukuma kagsina , pai ima niskata rurangapa . Paitaka churarkami , uma kagsina , paiwa tukui tukuskakunapa iaia kangapa .
Cristowa tukuskakuna niraianmi pai kikinpa kuirpu . Cristowa i paiwa tukuskakunawa , suglla kuirpusinami tukú , ñi ima manima pisi . Paimi ka tukui jundaipi junda , ñi imapas mana pisi .
Kamkunaka , ñugpata mana allilla ruraspa kaugsanakuspa , wañuskakunasinami niraiarkangichi .
Kai alpapi tiaskakunallawa iuiaspa kaugsanakurkangichi , iaia kuku wairapi mandag munaskata ruraspalla . Chi iaia kuku , Taita Dius ima niskata mana uiagkunatami jiru rurangapa iuiachí .
Tukuikunami ñugpata chasallata kaugsanakurkanchi , imasa munaskasina jiru ruraspa . Nukanchipa aicha jiru munaikunata i sug rigcha sug rigcha iuiaikunata , chasakunata ruraspami kaugsanakurkanchi . Chasa kaugsanakugmandaka , Taita Dius , askurinti rabiarispa , sugkunatasina nukanchitapas diltudupa ninama kachangapa karka .
Chasa kagpipas , Taita Diuska , nukanchimanda iapa llakispa kawaspami nukanchita suma kuiarka .
Chasaka , nukanchi kikin mana allilla ruraskakunamanda Diuspa ñawipi wañuska kaspapas , kaugsachiskami niraianchi , Cristowa sugllapi kangapa . Taita Diuspa suma kuiaimandami kispichii tukurkangichi .
Nukanchita kaugsachispaka , suma luarpi tiarichigsinami niraianchi , Jesucristowa sugllapi kangapa .
Chasaka , mana puchukaridiru punchakuna chaiaura , paika , iapa suma llakispa , nukanchita Jesucristowa askurinti iapa suma kuiagtami kawachingapa ka .
Taita Dius suma kuiagmandami , kamkuna , paiwa suma iuiarispa , kispichiska tukurkangichi . Mana kispirirkangichichu kam kikinkunapa iuiaillawa . Taita Dius kikin karaskallawami kispichii tukurkangichi .
Kam kikinkuna allilla ruraskamanda mana kispirirkangichichu ; chasaka , ñi pipas mana atuniachirispa ningapa : “ Nuka kikinllami kispirirkani ” .
Taita Diusmi nukanchita chasa rurarka . Jesucristowami tiagsamurkanchi ; chasaka , alli ruraikunata nukanchi ruraspa kaugsagsamungapa . Chi ruraikunaka , ñugpamandatami nukanchimanda allichiska suiakurka , nukanchi chasa allilla ruraspa kaugsagsamungapa .
Chimanda kamkuna mana judíu kagkunaka , imasa ñugpata kaskata iuiariichi . Judiukuna kuirpupi marka churagkunaka , kamkunamanda ninkunami , mana marka churaska kagtakuna .
Kamkuna , ñugpata mana Cristowami karkangichi . Israelmanda runakunawa manara sugllapi karkangichichu . Taita Dius ima karangapa niskatapas , kamkuna manara chaskingapa niraiarkangichichu . Ñi ima mana suiaspalla , mana Taita Diuswa iuiarispallami kai alpapi kaugsanakurkangichi .
Taita Diuspagmanda karupi kaugsagsinami ñugpata karkangichi . Ikuti kunauraka , Jesucristowami Taita Diuspagma kaillaiarkangichi . Cristo kruspi wañuska iawarmandami chasa kaillaiarkangichi .
Cristomi ka tukuikunawa pasinsiachig . Paimi judiukunawa mana judíu kagkunawa piñachirinakuskatapas pasinsiachigsamurka . Ima arkaraiaskata anchuchigsinami rurarka ; chiwanka , iskandikuna sugllasina tukungapa .
Pai kruspi wañuskawami Moisés tukui ima rurangapa niskata lim puchukarka . Chasa ruraspaka , pai kikinwa judiukunata i mana judíu kagkunatapas sugllasinami musuiachigsamurka . Chiwanka , iskandima piñachirinakuskatami pasinsiachirka .
Pai kikin , kruspi wañuspami , iskandima piñachirinakuskata pasinsiachispa , suglla kuirpusina rurarka . Chasa iskandikuna pasinsiachii tukuspa , Taita Diuswapasmi sumaglla tukurkakuna .
Pai Cristo , samuspa , chi suma pasinsiaita tukuikunatami willagsamurka . Kamkuna Taita Diuspagmanda karupi kaskakunata , judiukuna mana karupi kaskakunatapasmi chasa willarka .
Judíu i mana judíu kaspapas , tukuikunami Cristowa pudinchi , suglla Santu Ispirituwa Taita Diuspagma kaillaianga .
Chimanda , kunauraka kamkuna mana sug karu alpamanda samuskasina kangichichu . Taita Diuspalla kagpurami tukuikuna kangichi . Taita Diuspa wambrakunapasmi kangichi .
Kamkuna , sug atun wasisinami kangichi . Jesucristo kikin agllaska runakuna i Santu Ispirituwa rimagkunaka , chi wasi kallariska rumikunasinami kankuna . Paikunapa awalla saiachiskasinami kangichi . Kikin Jesucristoka , chi wasita charig rumi kagsinami niraiá .
Chasa paiwa sugllapi , chi intiru wasika , alli alli saiarispa , suglla suma wasisinami tukugsamú ; chasaka , Iaia Jesuswa Taita Diuspalla kaska wasisina tukugsamungapa .
Kamkunapas chasallata Cristowa sugllasinami tukunakungichi . Chasaka , Diuspa Ispíritu kaugsadiru wasisinami tukugsamunakungichi .
Chimandami nuka Pablo , Jesucristomanda Alli Willaita kamkuna mana judíu kagkunata willaskamanda kai karsilpi wichkaraiani .
Ñami iachangichi : Taita Dius , nukatami mingawarka , paipa suma kuiaimanda willangapa ; chasaka , kamkuna allillapi kangapa .
Mana pipas iachaskatami Taita Dius nukata iuiachiwarka . Chita ñami sug kartapi mailla willarkaikichita .
Chi kartata kawaspaka , pudingichimi , chi Cristomanda mana pipas iachaskata nuka iachagta iachagsamungapakuna .
Chi ñi maikan ñugpamandakunatapas mana iachachiskata , Taita Diusmi kunaura , paipa Ispirituwa , paipalla kag agllaska runakunata i Santu Ispirituwa rimagkunata willagsamurka .
Kasami kunaura willarka : tukui mana judiukunapas Alli Willaita uiagkunaka , suma luarpi tukui ima iukaska , kamkunapapasmi niraiá . Kamkunapas , Cristopa kuirpusinallatatami niraiangichi . Chasallata Jesucristowa , Taita Dius ima karangapa niskatami kamkunapas chaskigringapa kangichi .
Nukaka , chi Alli Willaita willangapami mingai tukurkani . Taita Dius , suma kuiawaspa , paipa iapa iachaiwami chasa mingawarka .
Nuka kanimi Cristowa tukui tukuskakunamandapas mas uchulla . Nuka chasa kagpipas , Taita Dius iapa kuiawaspami mingawarka , mana judíu kagkunatapas Cristomanda willangapa . Cristo , nukanchimanda niraianmi suma luarpi iapa achka mana kuintangasina iukag kagta .
Kai alpa manara tiaskauramandata , Taita Dius ima rurangapa niskata mana pipas iacharkachu ; chitami kunaura nukata mingawarka , tukuikunata willangapa . Pai Taita Diusmi tukui rurag ka .
Chasami mingawarka , suma luarpi iapa pudig mandagkunata kunaura tukui Cristowa tukuskakunawa kawachingapa : Taita Dius , imapipas iapa iachami ka .
Taita Dius , kai alpa manara tiaskauramandata chasa kawachingapami niska karka . Nukanchipa Iaia Jesucristowami chasa tukui rurarka .
Cristowa suma iuiarispami nukanchi pudinchi , paiwa suglla tukuspa , Taita Diusta mana manchaspalla rimangapa , imapas mañaspa .
Chasamandami mañaikichita : nuka kamkunamanda kai karsilpi iapa llakii pasakugpipas , kamkuna mana sambaiangichi . Kamkuna allilla kangapami chasa pasakuni .
Chasamanda , Taita Diuspa ñawipimi kungurini , kamkunamanda mañangapa .
Pai Taita Dius kagmanda , sug luarpi i kai alpa luarpi tukuikunaka paipa wambrakunami niraianchi .
Taita Dius iapa suma achka iukagmandami paita mañapuikichita , paipa Santu Ispirituwa kamkunapa iuiaita paipa iapa iachai karamuchu .
Chiwanka , kamkuna paiwa suma iuiarigmandami Cristo kamkunapa iuiaipi kaugsanga . Chasami kamkuna , Taita Diuspa suma kuiaipi angukunawa muruchuiaska sachasina kankangichi .
Chasawaka , kamkuna i tukui Cristowa tukuskakunapas allillami pudinkangichi iachanga , Cristo nukanchita maituku kuiagta . Paipa kuiaika , ñi imapipas mana puchukarinchu . Ñi imawapas mana pudirinchu , paipa kuiaita tupungapa .
Ñi pipas mana iachanchichu , pai nukanchita maituku kuiagta . Kasapasmi Taita Diusta mañapuikichita : kamkuna , chi kuiaita iachaspa , Taita Diuspalla tukuipi kangapakuna .
Taita Diuska , nukanchi ima mañanakuskamanda mas achkami pudí karamunga , mana iuianakuskasina . Nukanchipa iuiaipi kaugsakug iapa iachaiwami chasa karamungapa pudí .
Tukui Jesucristowa tukuskakuna Taita Diusta nisunchi : “ Kam , imaurapas iapa suma atunmi kangi . Chasami diltudupa kamta ninakungapa kanchi , maituku waranga waranga watakuna ialigpipas . Chasa kachu ” .
Chasamanda nuka Pablo , Iaia Jesusmanda kaipi wichkaraiaspa , kamkunata kasami mañaikichita . Imasami Taita Dius , kamkunata kaiarka , imapipas allilla kangapa : chita uiaspa , Taita Diusmandalla sumaglla kaugsanakungichi .
Imapipas tukuiwa sumaglla mana atuniachirispa kangichi . Kam kikinpura kuianakuspa , sumaglla llakinakuspa , mana piñachirinakuspalla kaugsangichi .
Taita Diuspa pasinsiachiiwa kamkuna suglla niraiaspa , Santu Ispirituwa suglla iuiaiwa kaugsanakungichi .
Tukui Cristowa tukuskakuna , suglla kuirpumi niraianchi . Santu Ispiritupas , sugllami ka . Chasallata Taita Dius , tukui kamkunata suma luarmami kaiarka , suglla iuiaiwa suianakungapa .
Suglla Iaia Mandagmi tia . Chaianmi , suglla iuiaiwa Jesucristowa iuiaringapa . Baugtisaipas , sugllami tia .
Suglla Taita Diusmi tia . Paimi tukuikunapa Taita niraiá . Paimi tukuikunata mandag ka ; tukuikunawa rurá ; tukuikunapi kaugsá .
Chasa kaspapas , Taita Diuska , suma kuiaspa , Cristo imasa karamungapa iuiakuskasinami tukui nukanchita sug sug karamurka , tukuikuna allilla kangapa .
Chimandami ñugpamanda librupi kasa willaraiá : Tukui apii tukuska runakunata pusaspami awama sikarka . Runakunataka karamurkami , tukuikuna allilla kangapa .
Chi “ awama sikaska ” , ¿ imatak niraiá ? Niraianmi , Cristo ñugpa kai alpa ukuma uraikugta .
Uraikuspaka , Cristollatata tukui sug luarmanda mas awamami sikarka ; chasaka pai kikin , tukui jundaipi junda mana ñi imapas pisi kangapa .
Awama sikaspaka , kikinmi karamurka : sugkunaka , pai kikin kachaska runakuna tukungapa , Alli Willaita willaspa puringapa ; sugkunaka , Santu Ispirituwa rimagkuna tukungapa ; sugkunaka , Diuspa Rimaita willaspa puringapa ; sugkunaka , Cristowa tukuskakunata iachachispa , suma kawagkuna kangapa .
Chasaka , paipalla kagkunata allichirkami , paimanda allilla ruraspa , Cristopa kuirpu niraiaskakunata wiñachigsina tukungapa .
Chasawaka tukui nukanchi , Taita Diuspa wambrawa suglla suma iuiaiwa kaspa , paita allillami rigsisunchi . Chasapimi wiñachiskasina alli iuiaipi tukusunchi . Cristosinami tukusunchi , ñi imapipas mana pandarispalla .
Chiura , mana kasunchichu uchulla wambrakunasina , ima sug rigcha sug rigcha iachachiskata uiagkuna . Chasa llulla iachachigkuna , waira aliuspa apagsinami rurankuna , uianakuskata miski simiwa pandachingapa .
Chasapaka nukanchika , sutipa Alli Willaita kuiaiwa rimanakuspa , Iaia Cristo uma niraiagsinawa tukuipimi wiñanakunchi .
Imasami nukanchipa kuirpupi , maki , chaki , tukui kuirpu angukunawa suma wataskasina ka : chasallatami tukui Cristowa kagkuna , paiwa suglla kuirpusina kanchi . Chasa kaspaka , tukuikuna , sug sug imasa chaiaskasina parijuma allilla ruraspa , kuiaiwa allillapimi suglla kuirpusina wiñanakunchi .
Chasamanda , Iaia Jesús imasa niskasina , kasami kamkunata mingaspa ninakuikichita . Mana mas kaugsaichi Taita Diusta mana rigsigkunasina . Paikunaka , mana Taita Dius tiagsinami kaugsanakú , mana allilla iuiarispalla .
Uma tuntiachiska iuiaiwami kaugsanakú . Paikunapa iuiai iana tutapisina tukuspami Taita Diusta mana rigsinkuna . Chiwanka , paipa kaugsaita karamuskamanda anchuriskami kankuna .
Paikunapa alli iuiaikunata wañuchigsina ruraspa , kallarirkakunami , tukui jiru i mana allillakunata kusikuspa rurangapa .
Kamkuna chasa kaugsangapaka , Cristo mana iachachirkachu .
Sutipami kamkuna , paimanda uiaspa , tukuipi sutipa Alli Willaita iachaikurkangichi .
Kasami kamkuna iachaikurkangichi : ñugpamanda mana alli kaugsaita sakingapa . Chasa kaugsagkuna , tukui jiru munai iuiaikunawa pandarispa , ismuskasinami niraiá .
Chi mana allilla kaugsaita sakispaka , tukuipi suma iuiaita apiichi . Chasaka , musuiachiska iuiaikunami iukankangichi .
Chi musu kaugsaita chaskiichi ; chasaka , Taita Diussina alli tukungapa . Chi kaugsaita sutipa chaskiska kagkuna , Taita Diuspalla kaspa , imapipas allilla ruraspami kaugsankangichi .
Chasaka , mana mas llullachingichi . Tukuikuna , suglla kuirpusina niraiaspa , iukangichimi ñi ima mana llullaspalla sutipa kaskallata rimanakunga .
Rabiawa kaspapas , mana pandaringichi . Intiru puncha chisiagta mana rabiawa kangichi .
Chasaka , mana sakirinkangichichu , iaia kuku kamkunata iuiachingapa .
Maikan sisai kag , kunauramanda mana mas sisangichi . Chasapaka , kam kikinkunapa makiwa trabajai kallaringichi . Chasa allilla trabajaspaka , pudingichimi , ministiskakunata mailla maillallapas karanga .
Jiru rimaikunata mana rimangichi . Sumaglla imasa allilla chaiaskasina rimaikunata rimangichi . Chasaka , maikan uiaspaka , sumaglla iuiarispa , wiñachiskasinami kanga .
Taita Diuspa Santu Ispirituta mana llakichingichi . Pai Ispirituwami siñalai tukungichi , imaura diltudupa kispichii puncha chaiamunkama .
Chimandaka , tukui mana alli iuiaikunata , piñaspa rabiariikunata , rabiarispa kapariikunata , mana alli kamispa rimaikunata , tukui mana alli ruraikunatapas sakiichi .
Kam kikinpura tukui sumaglla alli aidachirinakuspa kaugsangichi . Imasami Taita Dius , Cristowa kamkunapa pandariikunata pasinsiarka : chasallatami kam kikinpura iukangichi pasinsianakunga .
Chimanda , Taita Diuspa kuiaska wambrakuna kaspa , paisinallatata tukuipi sumaglla kaugsanakungichi .
Imasami Cristo , nukanchita suma kuiarka : chasallata kam kikinpurapas sumaglla kuianakuspa kaugsangichi . Pai kikinmi sakirirka , nukanchimanda wañuchii tukungapa . Imasami judiukuna Taita Diusmanda ubijata wañuchispa rupachiura , kusnisina suma asná : chasallatami Cristo wañuchii tukugmanda , Taita Diuspa ñawipi sumaglla tukugsamurka .
Kamkunaka , ña Taita Diuspallami kangichi . Chimandaka , kari warmiwa pandariskamanda , sug rigcha jiru pandariskakunamanda i sugkunapata munariskakunamanda kamkunapura mana iacharichu .
Millai , jiru , upa parlukunatapas mana rimanakungichi . Chasa parlukuna , mana kamkunata chaianchu rimangapa . Chasapaka , Taita Diusta : “ Pai Siñur ” nispallami iukangichi kaugsanakunga .
Kasami iachangichi : maikan kari warmiwa pandarig , sug rigcha jiru pandariikunapas rurag , sugkuna iukaskata munarig , Cristo i Taita Dius suma mandakuskapi mana pudingakunachu iaikugringapa . Chasa munarigkunaka , ianga diuskunata kungurigsinami rurankuna .
¡ Ujalallapas ianga rimaikunawa llullachispa , kamkunata pandachichukuna ! Chasa jiru ruraskakunamandaka , Taita Dius , pai ima niskata mana ruragkunawa askurintimi rabiarigsamungapa ka .
Chimanda kamkuna , mana paikunawa iuianakungichi , chasa jiru ruranakungapa .
Kamkuna , ñugpata iana tutapisinami kaugsanakurkangichi . Ikuti kunauraka , Iaia Jesuswa kaspaka , punchapi kaugsagsinami kangichi . Chimandami kamkunapas sugkunata punchaiachigsina kaugsai iukangichi .
Chasa kaugsagkunami , sugkunata tukuipi allilla sumaglla ruraspa , ñi imapipas mana llullaspalla kaugsankuna .
Iaia Jesús ima munakuskata iuiarispa , tukui allilla rurangichi .
Iana tutapisina kaugsagkuna , Diuspa ñawipi ñi imapa mana balimi rurankuna . Mana paikunawa sugllapisina jiru ruraspa kaugsanakungichi . Paikuna jiru ruranakuskamanda , piñaspa iuiachingichi .
Paikuna ima pakalla ruranakuskamanda iachaspa rimagpika , pingaimi tukugsamungakunata .
Chi pakalla jiru ruranakuskamanda punchaiachig kawachiura , tukuimi iacharigsamungapa ka .
Cristo kikin punchaiachigsamuuraka , tukuimi punchaiachii tukungapa kankuna . Chimandami kasa niraiá : Kam puñukug , rigcharii . Wañuskasina kaspa , atarii . Cristomi kamba iuiaikunata punchaiachigsamungapa ka .
Chimanda , allilla iuiariichi , imasami iukangichi kaugsanga . Upakunasina mana kaugsanakuichi . Chasapaka , tukuipi alli iachagsina kaugsanakungichi .
Kaugsankama iukangichimi , tukuipi allilla ruraspa chisianakunga . Nukanchita chaiakumi , mana alli ruranakug kaskapi kaugsangapa .
Chimanda , upakunasina mana kangichi . Iaia Jesús ima rurangapa munakuskata iachaikuspa , chita ruraspa kangichi .
Mana machangichi . Machaska purigkunaka , tukuipimi mana allilla rurankuna . Chasapaka Santu Ispíritu , kamkunapa iuiaipi jundagsamuchu .
Taita Diusta tukui sug rigcha sug rigcha suma kantukuna birsiaspa , kam kikinpura sumaglla iuiachirinakuspa kangichi . Tukui iuiaiwami iukangichi , Iaia Jesusta kantaspa , “ Iapa allimi kangi ” nispa kangakuna .
Imaurapas tukuimanda “ Pai Siñur ” Taita Diusta nispa kangichi , nukanchipa Iaia Jesucristota iuiarispa .
Cristota suma manchaspa , kam kikinpura parijuma sumaglla uianakuspa kaugsangichi .
Warmikunata niikichitami : imasami Iaia Jesusta uiangichi : chasallata kamkunapa kusata sumaglla uiangichi .
Imasami Cristo , uma kagsina , tukui paiwa tukuskakunapa iaia ka : chasallatami kamkunapa kusapas , warmipa iaia ka . Cristo kikinmi ka tukui paiwa tukuskakunata kispichig . Tukui paiwa tukuskakunaka , paipa kuirpumi niraianchi .
Imasami Cristowa tukuskakuna , paita uianchi : chasallatami warmikunapas iukangichi , kamkunapa kusata imapipas uianga .
Kusakunata niikichitami : imasami Cristo , tukui paiwa tukuskakunata kuiaspa , nukanchimanda wañurka : chasallata kusakunapas , kamkunapa warmita sumaglla kuiaspa kaugsangichi .
Nukanchimanda Cristo wañurka ; chasaka , Diuspa Rimaita uiaspa , iakuwa baugtisarispa , Taita Diusmandalla kaugsangapa ;
chasaka tukui Cristowa tukuskakuna , paipa ñawipi imapipas allilla sumaglla kawarigringapa , ñi imapipas mana mapasina kaspa , paipalla kangapa .
Imasami kusakuna , kam kikinkunapa kuirputa kuidaringichi : chasallatami iukangichi , kamkunapa warmita sumaglla kuiaspa kanga . Maikanpas kikinpa warmita sumaglla kuiagpika , kikinllatata kuiagsinami niraiá .
Ñi pipas pai kikinpa kuirpuwaka mana rabiarinchu . Chasapaka , mikui karaspa , sumaglla kuidaspami kuirputa charí . Chasallatami Cristo , tukui paiwa tukuskakunata sumaglla kawaspa charí .
Cristowa tukuskakunaka , paipa kuirpumi niraianchi .
Kasami Taita Dius ñugpata nirka : Chimandami kari , paipa taitata mamandita sakispa , paipa warmiwa iskandikuna sugllasina tukugsamungapa kankuna .
Chi rimaita , iapa atun kagmanda , ñi pipas mana iachagsamungapa kanchu . Chasa kagpipas , nuka kasami niikichita : Cristo i tukui paiwa tukuskakunawa suglla kagtami niraiá .
Kasapasmi niraiá : tukui kusakuna , imasami kam kikinkuna kuiaspa kuidaringichi : chasallatami iukangichi , kamkunapa warmitapas kuianga . Warmikunaka , kamkunapa kusata sumaglla uiangichi .
Wambrakunata niikichitami : Iaia Jesusta kuiaspa , kamkunapa taita i mama tukui ima niskata allilla rurangichi . Chasa ruraspaka , allillami ka .
“ Kamba taitata mamandita sumaglla kuiangi ” ; chi ñugpa mandaiwami chasa uiagkunata , Taita Dius kasa karamungapa nirka :
Kam chasa kuiagpika , tukuipimi alli kankangi ; kai alpapi unaimi kaugsankangi .
Taitakunata i mamakunata niikichitami : kamkunapa wambrakunata mana llakichingichi . Chasapaka , Iaia Jesuspa kuiaiwa paikunata iuiachispa , suma asutispa wiñachingichi .
Lutrinkunata niikichitami : imasami Cristota manchaspa uiantrangichi : chasallata kamkunapa kai alpapi patrun niraiaskakuna tukui ima niskata allilla rurangichi .
Mana kawanakugmandalla allilla ruraspa kangichi , “ Sumami rurakungi niwachukuna ” iuiaspalla . Imasami Cristo ima niskata allilla rurantrangichi : chasallatami iukangichi , kamkunapa patrun ima niskata tukui iuiaiwa allilla rurangakuna . Chasami Taita Dius muná .
Runakuna ima niskata ruragsinaka mana iuiangichi . Iaia Jesús ima niskata ruragsinami iukangichi , tukuipi imapas allilla rurangakuna .
Kasapasmi iachangichi : tukui lutrin u patrunkuna allilla ruragpikunaka , Iaia Jesuska imasa kadaunta chaiaskasinami karagsamungapa ka .
Patrunkunapas , chasallata kamba lutrinkunawa alli kangichi . Mana manchachingichi , “ Asutingapami kaiki ” nispa . Iuiariichi , paikunata i kamkunata mandag Taita Dius suma luarpi kagta . Paipa ñawipi , ñi pipas mana tianchu sug rigcha .
Kunauraka , kasapasmi niikichita : Iaia Jesuswa i pai tukui rurag iachaiwami sinchi wapu iukangichi tukunga .
Taita Dius karamuska tukui katangasinata churariichi ; chasaka , iaia kukupa llullachiikunata kispiringapa .
Aichaiug iawariug runakunawaka nukanchi mana makanakunchichu . Kai iana tutaiaskasina alpapi iapa pudi mandag i atuniachirispa kuku wairakunawa , awa wairapi iapa pudig kuku wairakunawami makanakugsina kanchi .
Chimanda , Taita Dius karamuska tukui katangasinata churariichi ; chasaka , mana alli punchakuna chaiamuura , chi kukukunawa makanakuipi wapulla saiarispa mitikuchingapakunata .
Chasa paikunata mitikuchingapaka , sutipa Alli Willaita allilla chumbilliskasina kaichi . Alli ruraillawa kaugsaspaka , pichupi iru katanga churariskasinami tukungichi .
Chakipi churaraiaskasinaka niraianmi sumaglla kaugsaimanda Alli Willaita willai .
Imaurapas Cristowa suma iuiarispalla kaichi ; chasaka , michadiruta makipi chaririskasina kangapa . Chasa iuiarispaka , iaia kuku tukui kachaska flicha sindisina millai iuiaikunata kispiringapami kangichi .
Cristo kamkunata diltudupa kispichingapa iuiarispa kaichi ; chiwanka , michadiruta umapi churaraiaskasina kangapa . Santu Ispíritu karamuska makanasinaka niraianmi Diuspa Rimai .
Santu Ispíritu iuiachiska rimaikunawa imaurapas Taita Diusta mañangichi i ruangichi . Chasa rurangapaka , sumaglla iuiaiwa allichiriskasina kaichi , mana sambaiaspalla . Tukui Diuspalla kagkunamanda paita mañapuichi .
Nukamandapas chasallata Taita Diusta mañapuaichi , tukuipi nuka sumaglla rimangapa ; chasaka , pitapas mana manchaspalla , Alli Willaita mana pipas iachaskata nuka willangapa .
Kikin Taita Diusmi nukata kachamuwarka , chi willaita tukuikunata willangapa . Chi willaillatata nuka willaskamandami kunaura kaipi wataska wichkaraiani . Taita Diusta mañapuaichi , nuka rimangapa chaiaura , mana manchaspalla Alli Willaita willangapa .
Nukanchipa kuiaska waugki Tíkiko , Iaia Jesusmanda tukuipi alli ruragmi ka . Paika , kamkunapagma chaiagrispa , nuka imasa kaskamanda tukui ima rurakuskatami willagringa .
Kasamandami paita kamkunapagma kachakuni : nukanchi kaipi imasa kaskamanda willagringapa . Chasaka , kamkuna mana sambaiankangichichu .
Taita Dius i Iaia Jesucristoka , kam taita i mamakunata sumaglla kaugsaita karaspa , kuiaspa , iuiachipuachu , paiwa suma iuiarispa kangapa .
Mana tukurig kuiaiwa , nukanchipa Iaia Jesucristota tukui kuiagkunata , Taita Dius sumaglla kawapuachu .
Nukanchi Pablo i Timoteo , Jesucristopa lutrinsinakunami kanchi . Tukui kamkuna , Jesucristowa tukuspa , Taita Diuspalla kaspa , Filipos puiblupi kaugsagkunatami kai karta kachanchi . Kamkunata iachachig taitakunata , kamkunata aidag taitakunata i tukuikunatapas ,
nukanchipa Taita Dius i Iaia Jesucristo , kuiaspa , suma iuiaiwa kawapuachu .
Nuka , kamkunamanda imaurapas iuiarispa , nukapa Taita Diusta Pai Siñurmi nini .
Chasallata , paita kamkunamanda iuiarispa mañaura , imaurapas alli iuiachiiwami tukuikunamanda mañapuikichita .
Kamkuna , Cristowa tukuskauramandata aidawanakungichimi , paimanda Alli Willaita willaspa nuka puringapa .
Kasami allilla iachani : Taita Dius , kamkunawa allilla rurai kallarispa , chasami rurakunga , ikuti kikin Jesucristo samunkama .
Tukui kamkunata nuka suma kuiaspami alli ka , nuka chasa iuiangapa . Nuka karsilpi kaspapas , justisiakunapa ñawipi mana manchaspallami saiarispa , nini : “ Kai Alli Willai , sutipami ka ” . Chasawaka , tukui kamkunapas nukawa Taita Diuspa suma kuiaitami chaskinakungichi , imapipas allilla rurawagmanda .
Taita Diusmi iachá , nuka kamkunata kuiagta ; imasami Jesucristo nukanchita suma kuiá : chasallata .
Chimandaka , kasami paita mañapuikichita : kamkuna mas sumaglla kuianakuspa , tukui punchakuna kaugsanakungapa ; chiwanka , allilla iachaspa i imapipas alli iuiaiwa kangapa .
Chasami iachankangichi , maikan mas suma ruraikuna agllaspa , ruraspa kaugsanakungapa . Chasaka , Cristo ikuti samuura , kamkuna tukuipi alli mana imapipas pandariskami kawarinkangichi .
Kamkuna allilla ruraspa kaugsaspaka , Jesucristowa tarpuskata pallaskasinami tukunkangichi . Chasaka , Taita Diusta suma atuniachispami pai alli kagta kawachinkangichi .
Taitakuna i mamakuna , kasapasmi nuka willaikichita : nuka kai karsilpi kagpipas , Alli Willaitaka mas sumagllami miraspa uiariku .
Kai iaia mandagpa wasipi i sugkunapagpipas , tukuikunami iachankuna , nuka Cristomandalla kaipi wataraiagta .
Chasallata , Iaia Jesuswa tukuskakuna , ñalla tukuikuna , nuka wichkaraiagta iachaspaka , animurispa , Diuspa Rimaita mana manchaspallami willanakú .
Sugkunaka , nukamanda mana allilla iuiaspa kawawagkuna , Cristomandallatatami willanakú , “ Nuka , Pablomanda masmi kani ” kikinkuna iuiarispa . Ikuti sugkunaka , alli iuiaiwami paimanda sumaglla willanakú .
Paikunaka , nukata kuiawaspami Cristomanda willanakú , kasa iachaspa : Taita Diusllatata kai karsilpi chariwakugta ; chasaka , Alli Willaita mana manchaspalla willakungapa .
Chi sugkunaka , “ Nuka , Pablomanda masmi kani ” kikinkuna iuiarispami Cristomandallatata willanakú . Chikunaka , kikinmandalla iuiarispami willanakú . Nuka karsilpi kaskatami mas llakichiwangapa munanakú .
Chasa munanakugpipas , nuka ninimi : “ Paikuna iachachukuna ” . Allilla u mana allilla iuiaiwa willanakugpipas , Cristomanda willanakugpika , nukataka allimi uiariwá . Kasamandami mas alli iuiachiiwa kangapa kani :
kamkuna Taita Diusta mañapuaskamanda i Jesucristopa Ispíritu aidawaskamanda , iachanimi nuka kaimanda llugsingapa kagta .
Suma alli iuiaiwami suiakuni , nukata Cristomanda tapuchiwanakuura , nuka tukuipi allilla ainingapa . Chiwanka , sug biajikunasina , kunaurapas mana manchaspallami ainisa . Chasaka , nuka kaugsangapa u wañungapa chaiawagpipas , munanimi , Cristota mas suma atuniachiska kapuachu .
Chasawaka , nuka kaugsankama , Cristo kikinmi nukapa kaugsai kapuá . Nukata wañui chaiamuwauraka , tukui alli sumagllami sug luarpi tukupuagringapa ka .
Nuka chara kaugsangapa chaiawagpika , Taita Diusmandallami imapas allilla ruraspa kaugsakusa . Chasa iuiarispapas , mana iachariwanchu , maikanta agllanga : kaugsaita u wañuita .
Iskandinigmandami chariwanakú . ¿ Wañungapachu munantrani ; chasaka , Cristowa sugllapi kagringapa ? Chasawaka , mas allillachar kantrani .
Ikuti nuka kamkunawa mas unai kaugsakugpika , kamkunamandami mas allilla kantra .
Chasa iuiarispaka , iachanimi , nuka mas unai kamkunawa kangapa kagta ; chasaka kamkuna , Cristowa mas suma iuiarispa , alli iuiachiiwa kangapakuna .
Chasa nuka ikuti kamkunawa kauraka , kamkuna Jesucristomanda mas suma alli iuiachiiwami tukunkangichi .
Kasallami mañaikichita : Cristomanda Alli Willaita mana kungarispalla , allilla ruraspa kaugsapuangichi . Chasaka , nuka kamkunata kawangapa rigpi u mana rigpipas , kamkunamanda iachasami , suglla iuiaiwa chi Alli Willaita mana sakispalla kaugsanakugta . Chasallata tukui kamkuna , sugllasina tukuspa , Alli Willaita suma iuiaspa charingichi .
Kamkunata piñagpikunaka , mana imapipas paikunata mancharingichi . Chasa mana manchagpikunaka , paikunamanda niraianmi puchukaringapa rinakugta . Ikuti kamkunamandaka niraianmi kispiringapa kagtakuna . Tukui , Taita Diusmi chasa rurá .
Taita Diusmi Cristomanda kamkunata kararka , paiwa suma iuiaringapaglla , mana . Paimanda llakii pasangapapasmi nirka .
Kamkuna i nuka , sugllapisinami binsingapa iuiaiwa llakii iukanchi . Nuka llakiita binsikugta kawawarkangichimi . Nuka kunaura llakiita binsikugtapas ñami iachangichi .
¿ Manachu Cristo , kamkunata suma kuiaspa iuiachí ? Santu Ispíritu , ¿ manachu kamkunawa sugllapi ka ? ¿ Manachu kam kikinpura kuianakuspa , llakiiwa kaskakunata sumaglla iuiachinakuspa kapuangichi ?
Chasa kagpika , nukata iapa sumami kuntintachiwankangichi , sugllasina tukuspa , sugllasina kuianakuspa i sugllasina iuiarispalla kaugsapuanakugmanda .
Mana imapas rurangichi , “ Nukanchi , sugkunamanda masmi kanchi ” iuiarispa ñi kam kikinkuna atun tukugsina iuiarispa kangapa . Chasapaka , mana atuniachirispalla , sugkunamanda iuiarispa kangichi : “ Nukanchimanda mas allimi kankuna ” .
Mana imapas maskangichi kam kikinkunamandalla . Sugkunamandapasmi iukangichi , chasa allilla rurangapa iuiarispa kangakuna .
Iukangichimi , Jesucristo imasa iuiariskata iuiarispa kangakuna .
Paika , Taita Dius imasa kaskasinallatata kaspapas , mana nirka : “ Atuniachirisami , Taita Diuswa iwallla kangapa ” .
Chasapaka , pai kikin , tukuipi suma atun Taita Diussina kaspapas , sakispa , nukanchisina aichaiug tukurka , sugkunamanda lutrinsina kangapa . Nukanchi runasina ña kaspa ,
mana atun tukuspa , Taita Dius ima munaskata rurarka , kruspi wañuchii tukugta .
Chimandami Taita Dius , paita tukuikunamanda mas atuniachirka . Paipa suti kaskatapas nirka , tukui sutikunamandapas mas atun kangapa .
Chimanda , Jesuspa sutita uiaspa , tukuikunami kunguringapa kankuna : sug luarpi , kai alpa luarpi i alpa ukuma kagkunapas .
Tukuikunami ningapa kankuna : “ Kam Jesucristo , tukuikunamanda Iaiami kangi ” . Chasa nispaka , Taita Diustami suma atuniachingapa kankuna .
Chimandami niikichita , nukapa kuiaskakuna , imasami , nuka kamkunawa kaura , imaurapas nuka niskata rurarkangichi : chasallata , nuka mana kamkunawa kagpipas , nuka imasa nikuskata ruraspa kaugsanakungichi . Kamkuna diltudupa kispiringapa iuiarispa , manchaiwa chugchurigsina kaspa , tukui allilla ruraspa kangichi .
Taita Diusmi kamkunata iuiachiku , pai imasa munaskasina allilla iuiaipi ruraspa kaugsanakungapa .
Ima ruraipipas , sugkunamanda mana wasa rimaspalla , mana piñachirinakuspalla kaugsangichi .
Chasaka , ñi pipas mana pudingakunachu , kamkunamanda imapas ninga . Taita Diuspa ñawipi , ñi imapipas mana mapasina tukuipi alli wambrakuna kangichi , kai alpapi jiru mana allilla ruradurkunapa chaugpipi kaugsangapa chaiagpipas . Chasa kaspaka , paikuna tuta alpapi kaugsanakuskata punchaiachigsinami kankangichi .
Kamkunapa suma kaugsaiwami kawachinkangichi , Taita Diuspa Rimai iapa suma allilla kagta . Kamkuna chasa kaugsagpikunaka , Cristo samuura , nuka mana ianga kaugsaskata i willaskata iachaspa , iapa alli iuiachiiwami kangapa kani .
Kamkuna , Cristowa suma iuiarispa , Taita Diusmanda wagra ufrinda rupachispa miski asnachiskasinami allilla ruranakungichi . Kamkunapa ufrindapi churagsina , nukapa kaugsaita puchukangapa chaiawagpipas , nuka iapa alli iuiachiiwami kangapa kani . Ari , tukui kamkunawami iapa alli iuiachiiwa kangapa kani .
Kamkunapas , chasallata alli iuiachiiwa kuntintulla kangichi . Ari , tukuikuna nukawa alli iuiachiiwa kuntintulla kasunchi .
Iaia Jesús munagpika , iuiakunimi , waugki Timoteota mana unailla kamkunapagma kachangapa ; chasaka , pai kutimuspa , kamkuna imasa kaskata willawaura , sumaglla kuntintulla iuiachiwangapa .
Timoteomi nukasina kamkunamanda tukui allilla iuiarispa ka . Sug paisinaka mana iukanichu .
Ikuti sugkunaka , pai kikinkunamandallami iuiarinkuna . Jesucristomandaka mana iuiarinkunachu .
Chasa kagpipas , Timoteo imasa alli kagta ñami iachangichi . Paika , nukapa wambra kagsinami ka ; tukui pariju Alli Willaita willaspami puriku .
Chimandami iuiakuni , paita kamkunapagma kachangapa , nukamanda iacharigllapi ima nukata justisiakuna rurawangapa kagtakuna .
Chasa kachaspapas , Iaia Jesustami mañakuni , nukapas rispa , utkalla kamkunapagma chaiagringapa .
Allimi rigchawaku , waugki Epafroditotapas kamkunapagma ikuti kachangapa . Paimi nukawa sugllapi imapipas alli ruraspa purirka . Chasallata parijuma animuchigmi kapuá . Kam kikinkunami paita kachamurkangichi , nuka ima ministiskata kawapuangapa .
Paika , ajaimi munaku , ikuti kamkunata kawagringapa . Paimanda unguiwa kagta kamkuna iachagta uiaspaka , iapami llakirirka .
Chika , sutipami pai iapa ungug karka , ña wañungasina . Chasa kagmanda , Taita Dius paimanda llakirirkami . Paimandalla mana ; nukamandapasmi llakirirka ; chasaka , nuka mana mas llakiikuna iukangapa .
Chimandami munakuni , mas utkalla kamkunapagma paita kachangapa ; paita ikuti kawaspaka , kamkuna alli iuiachiiwa kangapakuna . Chasaka , nukapa llakiikunata kungarigsinami iuiachiwanga .
Paita alli iuiachiiwa chaskipuangichi , Iaia Jesusta : “ Pai Siñur ” nispa . Paisina kaugsanakuskata munapuangichi .
Cristo imasa munaskasina pai rurakuspami ñalla wañungapa karka . Paipa kaugsaita nukamanda llakispa , wañui kispigta churarka , kamkuna iapa karupi kaspa , nukamanda mana imapas rurangapa pudirigmanda .
Kunaura , taitakuna i mamakuna , Iaia Jesuswa alli iuiachiillawa kapuaichi . Mana saikuwanchu , kamkunata chasallata ikuti ikuti rimakungapa ; chasaka , kamkuna allilla kangapakuna .
¡ Ujalallapas alkusina rabiawa kaugsaspa jiru ruragkunawa sugllapi kangichi ! Paikunaka , judiukunapa markata kuirpupi churachigkunami kankuna .
Ikuti nukanchimi sutipa markata churaska niraianchi . Santu Ispirituwa Taita Diusta kungurispa , Jesucristowa alli iuiachirispami kanchi . Nukanchi imasa kaskasinallawa mana iuiarinchichu kispiringapa .
Chasa kagpipas , nukaka pudintranimi , nuka imasa kaskasinallawa kispiringapa . Maikanpas imasa kaskasinallawa kispiringapa iuiarigpika , maspasmi nuka pudintrani iuiaringapa .
Pusag puncha tiagsamuska kauraka , judiukunapa marka kuirpupi churaskami kani . Ñugpamanda achala taita Israelpa iawarmi kani . Nukapa ñugpamanda achala taitaka , Benjaminmi suti karka . Nukapa taita i mama , hebreomi karkakuna . Chimandami nukapas hebreollatata kani . Moisés ima rurangapa niskata iachaikuspa , fariseomi nuka karkani .
“ Moisés niskata tukui allillami rurakuni ” iuiaspa , Cristowa tukuskakunata puchukangapa kalpachidurmi karkani . Moisés tukui ima niskata allillami rurarkani . Chasaka , ñi pipas mana pudirkakunachu , nukamanda imapas niwangakuna .
Nuka chasa kagpipas , tukui ima ñugpata nukamanda baligsina niraiaskaka kunauraka ñi ima mana balinchu , nuka Cristowa kagmanda .
Iaia Jesucristota nuka rigsigmanda , paimi nukamanda tukui tukupuarka . Chimandami nini : tukui ima mana paiwa kaskaka , ñi imapas mana balinchu . Cristowa nuka tukuskamandami tukui ima iukaska , kichui tukugsina kani . Chi tukui ima mana paiwa kaskaka , ismuskasinami niraiá . Chimanda , tukui sakispa ,
Cristopagma chaiagrispa , paiwa kagringapa : chasaka , tukuimanda mas allimi ka . Nuka mana munanichu , Moisés niskallata uiaspa ruraskawa mana pandarigsina kangapa . Cristowa suma iuiariskawami mana pandarig niraiangapa munani . Ari , munanimi , paiwa suma iuiarispa , Taita Diuspa ñawipi mana pandarig niraiangapa .
Kasapasmi munani : Cristota mas allilla rigsingapa i pai iapa iachaiwa imasa kaugsariska kagta iachangapa . Pai imasa llakii iukaskata , nukapas paiwa llakii iukangapami munani . Imasami pai wañurka : nukapas chasallatami munani .
Chasa wañuspaka , nukapas ikuti kaugsaringapami iuiani .
Nuka mana nikunichu , ña tukui chi munaskakunallawaka tukuipi allilla tukuska kagta . Imasami Jesucristo , nukata agllawarka : chasamandami nuka munakuni , pai imasa munawaskasina kaugsangapa .
Taitakuna i mamakuna , mana niikichitachu , tukuipi pai imasa munawaskasina ña kaugsakugta . Nuka ñugpata imasa kaugsakuskata sakispa , kunaura munanimi , kati kati sinchi paita katichispalla kangapa ;
chasaka , maipi chaiagridiruma chaiagringapa . Chiwa , imasami Taita Dius , Jesucristowa nukata kaiawá : chasamandami suma luarpi ima karawangapa kaskata chaskigringapa suiakuni .
Imasami Jesucristowa allilla iuiarispa kanchi : chasallatami iukanchi , iuiarispalla kangakuna , paipagma chaiagrinkama . Kamkuna imapipas sug rigcha iuianakugpika , chitapasmi Taita Dius allilla iuiachinga .
Chasa kagpipas , nukanchi ña iachaskatami iukanchi alli iuiarispa kangakuna .
Taitakuna i mamakuna , kawawaichi imasa nuka kaugsakugta . Chasallatami kamkuna iukangichi kaugsangakuna . Maikan imasa nukanchi iachachiskasina kaugsanakuskatapas kawaspa , chasallata kaugsangichi .
Ña achka biajimi kasa willarkaikichita . Ikutimi kunaurapas wakaspa niikichita : Cristo kruspi wañugpipas , achkakunami paita mana munaspa kaugsanakú .
Chasa kaugsanakugka , kai alpa tukurii puncha , diltudupa chingangapa luarma sitai tukungapa kankuna . Kunaura paikunapa wigsallami dius niraiapunkunata . Paikunapa jiru ruraikunawa pingaiachirigsina tukungataka , chikunawa atuniachirigsinami iuiarinkuna . Kai alpapi ima tiaskakunallawami iuiarispa kaugsankuna .
Ikuti nukanchika , suma luarpi kaugsagringapami niraianchi . Chimandami Iaia Jesucristo kispichig ikuti samunkama suianakunchi .
Pai Jesucristomi nukanchipa ismungapa kuirputa sug rigcha ruragsamungapa ka , pai kikinpa suma kuirpusinallatata kawari . Paipa iapa iachaiwami chasa ruragsamungapa ka . Paipa iapa iachaillawami tukuipi pai ima niskata tukugsamungapa ka .
Chasamanda , nukapa kuiaska taitakuna i mamakuna , Iaia Jesusllawa iuiarispa kangichi , mana sambaiaspalla . Nuka , ajaimi munakuni kamkunata kawagringapa . Kamkunawami alli iuiachiiwa kani . Kamkunami nukapa llaugtusina kangichi .
Pani Evodiata i pani Sintiketaka kasami mañaikichita : Iaia Jesuswa suma iuiarispa ñañandisina , suglla kagsina tukugsamuichi .
Chasallata , kam waugki nukawa Taita Diusmanda allilla ruragtapasmi kasa mañaiki : chi panikunata iuiachispa aidapuai , sugllasina kaugsanakungapa . Paikunaka , waugki Klementewa i sug nukawa waugkikunawanta , Alli Willaita mana munanakuskatapasmi willai aparkakuna . Paikunapa sutikuna , diltudupa kaugsangapa willaraiaska librupimi willaraiá .
Iaia Jesuswa imaurapas alli iuiachiillawa kapuangichi . Ikutimi niikichita : paiwa alli iuiachiillawa kangichi .
Tukuikuna kamkunamanda iachachukuna , tukuipi sumaglla ruraspa kaugsanakugta . Iaia Jesús samungapa puncha , ñami chaiaku .
Ñi imamandapas mana llakispa kangichi . Chasapaka , tukui imamandapas Taita Diusta willanakungichi . Paita tukui mañaspa , “ Pai Siñur ” ningichi .
Chasa kaugsanakuskataka , Taita Diuska paipa sumaglla kaugsaitami karamunga . Chi sumaglla kaugsaika , tukui iuiaita ialigtami ka . Chi sumaglla kaugsaita karamuskawaka , kamkunapa uma i suma iuiai , Jesucristopa wakachiska kagsinami kankangichi .
Taitakuna i mamakuna , kasapasmi niikichita : tukui sutipa kaskata iuiarispa kangichi . Chasallata iuiaringichi , tukui allilla uiangapa chaiakuskata , tukui suma alli chaia kaskata , tukuipi alli kagta niraiaskata i ima suma alli kaskamanda suma rimangapa chaiakuskata . Chikunamandami iukangichi iuiarispa kangakuna .
Imasami nuka iachachispa rimaskata uiawarkangichi i imasami nuka ruraskata kawawarkangichi : chasallata ruraspa kaugsapuangichi . Kamkuna chasa kaugsanakugpika , Taita Dius suma iuiaillapi charigmi kamkunawa sugllapi kangapa ka .
Kamkuna ikuti nukata iuiariwagmanda , Iaia Jesuswa iapami alli iuiachiwarka . Nuka chasa nigpipas , mana niraianchu , kamkuna nukata kungariwaska kagta . Nukata maituku iuiariwanakugpipas , mana pudirkangichichu aidawangapa .
Nukata ima pisiwagmandaka mana rimaikichitachu . Iachaikurkanimi , nuka ima iukaskallawa allilla iuiarispa kaugsangapa .
Iachanimi ima ministiska kaugsaita . Achka iukaspa kaugsaitapasmi iachani . Iacharidumi kani , imasa kaugsagpipas , allilla iuiarispa kaugsangapa : sagsagta mikuspa u iarkaiwapas , puchugta iukaspa u ñi ima mana iukaspapas .
Cristomi kuawá , nuka chasa suma kaugsangapa . Tukui , paiwami pudini .
Chasa pudigpipas , nuka llakiiwa kaura , kamkuna suma allilla karawaskawami aidawarkangichi .
Kam Filiposmanda runakuna iachangichimi , nukaka Alli Willaita willagringapa kamkunapa Masedonia alpamanda manara llugsigpi , Cristowa iuiagkuna sugnigta kaskakuna , ñi maikanpas mana aidawagtakuna . Kamkunallami , nuka ima willaskata uiaspa , Taita Diusta karagsina kulkita karawarkangichi .
Nuka Tesalónika puiblupi kaurapas , nuka ima ministiskakunamanda ikuti ikutimi karawangapa kachapuarkangichi .
Nuka chaskikungapaglla mana munanichu . Kamkunamanda munanimi , chi karawaskakunawaka , Taita Diuspa ñawipi kamkuna achka miraskata chaskigringapa .
Kamkuna tukui ima kachamuwaskawaka puchugtami iukani . Epafroditowa ima kachamuwaskatami chaskirkani . Chiwanka , ñi ima mana pisiwanchu ; kamkuna ima karawaskaka , Taita Diusmanda insinsu rupachiura , miski asnami niraiá : chasa . Chitami Taita Dius , suma kawamuspa , kuntintarispa , chaskigsina rurá .
Imasami nukapa Taita Dius , Jesucristowa iapa achka tukui suma iuká : chasallatami kamkunatapas tukui ima pisikuska karamunga .
Nukanchipa Taita Diusta nisunchi : “ Kam , iapa suma atunmi kangi , maituku waranga waranga watakuna ialigpipas ” . Chasa kachu .
Tukui Jesucristowa tukuskakunata : “ Puangi ” nipuaichi . Nukawa kaipi kag waugkikunami kamkunata : “ Puangi ” ninkuna .
Taita Diuspalla kagkuna tukui kaipi kagkunapasmi , “ Puangi ” ninkuna . Iaia mandagpa wasipi kagkuna , masmi kamkunata : “ Puangi ” ninkuna .
Iaia Jesucristo , tukui kamkunata sumaglla kawapuachu . Chasa kachu .
Taita Dius munaskamanda , Jesucristo kachamuwaskami nuka kani , Alli Willaita willaspa puringapa . Waugki Timoteowa kaspa ,
kamkuna Cristowa suma iuiarispa Taita Diuspalla kaspa taita i mamakunata , Kolosas puiblupi kaugsagkunatami kai karta kachaikichita . Nukanchipa Taita Dius , kamkunata kuiaspa , suma iuiaiwa kawapuachu .
Nukanchipa Iaia Jesucristopa Taita Diusta imaurapas kamkunamanda mañaspa , Pai Siñurmi ninchi .
Kamkuna Jesucristowa suma iuiariskamandami iachagsamurkanchi . Chasallata , tukui paimandalla sumaglla kaugsanakugta , kamkuna kuianakuspa kagtakunami iachagsamurkanchi .
Kamkuna suma luarpi ima chaskigringapa suianakuspasi chasa kaugsanakungichi . Sutipa Alli Willaita uiaspasi chasa suianakungichi .
Imasami tukui alpapi chi Willaita suma iuiarigkuna mas miraspa rinakú : chasallata kamkuna kaskapi ; chi Willaita uiaspa , Taita Diuspa suma kuiaita sutipa kagta iachaskauramandasi mas allilla ruraspa kaugsanakungichi .
Nukanchipa kuiaska waugki Epafraswasi chasa iachaikurkangichi . Paika , nukanchiwa Cristopa lutrinsinami ka . Kamkunamandapas tukuipi allilla ruragmi ka .
Paimi nukanchita willagsamurka imasa kamkuna , Santu Ispirituwa kuianakuspa , sumaglla kaugsanakugta .
Chasamanda nukanchipas , kamkunamanda chasa uiaskauramandata mana sakinchichu , Taita Diusta kasa nispa mañangapa : imasa chaiaskasina , paipa suma iachaita kamkunata karapuachu . Chasaka , Santu Ispirituwa tukui ima pai munakuskata allilla iuiarispami iachankangichi .
Chiwanka , imapipas paita alli iuiachispa , ima ruraikunapipas tarpuskata sumaglla pallakugsina kawachispa i Taita Dius imasa kagta maspas iachagsamuspa , Taita Diuspa wambrakunasina sumagllami kaugsankangichi .
Kasapasmi kamkunamanda Taita Diusta mañanchi : paipa iapa suma iachaiwa kamkunata tukuipi allilla charipuachu . Chasaka kamkuna , mana sakirispalla , ñi pitapas mana piñaspallami kaugsanakunkangichi ,
alli iuiachiillawa Taita Diusta : “ Pai Siñur ” nispa . Paimi kamkunata sumaglla kangapa iuiachirka , paipalla kagkunawa , paipa suma punchapi , pai ima karangapa niskata chaskigringapa .
Paimi , nukanchi iana tutapisina iuiaiwa kaskata anchuchispa , punchaiachigsamurka . Chasaka , paipa kuiaska wambra suma mandakuskapimi iaikugsamurkanchi kaugsangapa .
Paipa wambramandami nukanchi kispichiska kanchi ; nukanchipa pandariikunatapas pasinsiai tukunchi .
Cristomi ka mana kawarig Taita Diuspa kawarig . Tukui ima tiaskakunamanda mas ñugpa , paimi tiarka .
Paiwami tukui ima ruraska tia . Sug luarpi i kai alpa luarpi , kawariska i mana kawariska , kai alpamandakunata mandag i sug mana kawarig luarpi mandagkunatapas , tukuimi paiwa i paimanda ruraska tia .
Ñi imapas manara tiagpi , paika ñugpami tiarka . Tukui ima kunaura tiaskataka , paimi suma chariraiá .
Cristowa tukui tukuskakuna suglla kuirpusina niraiaskapi , paillatatami iaia ka , uma kagsina . Paimi ka tukuikunamanda mas ñugpa . Pai wañuspa , tukuikunamanda ñugpami diltudupa kaugsarigsamurka ; chasaka , paillatata tukuipi imapipas ñugpa ladu kangapa .
Paimi ka Taita Dius imasa kaskasinallatata . Chasami Taita Dius munarka .
Kasapasmi munarka : Cristowa , kai alpapi i sug luarpi tukui kagkunawa kikin Taita Diuswa pasinsianakungapa . Cristo kruspi wañuspa , iawar ichaskawami tukuikunawa Taita Diuswa pasinsiachinakurka .
Kasapas . Kamkunaka , ñugpata mana allilla ruraspa kaugsaiwa Taita Diusta mana rigsigsinami karkangichi . Kamkunapa iuiaipi paita mana munarkangichichu .
Ikuti kunauraka , Cristo wañuchii tukuskawami kamkunawa Taita Dius kikinwa pasinsiachigsamurka ; chasaka kamkuna , tukuipi alli kaspa , ñi imapipas mana piñai tukungasina i mapasina kaspa , pai kikinpa ñawipi kawarigringapa .
Kamkuna chasa kangapaka , imasami suma saiachiska muruchu wasi mana kuiurí : chasami iukangichi , Cristowa suma iuiaringakuna . Alli Willaita uiaspaka , paita iuiaspallami suianakungichi ; chi iuiaita mana sakispalla kangichi . Chi Alli Willaitaka kai alpapi tukuipimi willanakú . Nuka Pablopasmi agllai tukuska kani , chi Willaita willaspa puringapa .
Nuka , kunaura kamkunamanda iapa llakii pasakuskawami alli iuiachiriiwa kani . Imasami Cristo , paiwa tukuskakuna pai kikinpa kuirpusina niraiaskamanda iapa llakii pasarka : nukapa kuirpumanda llakiikunawapas chi kuirpumallatatami pisikuskata churakuni .
Cristowa tukuskakunata aidagmi nuka kani . Chasami Taita Dius mingawarka , kamkuna allilla kangapa . Paipa Rimaita tukuikunata allilla willagringapami mingawarka .
Ñi maikan ñugpamandakunapas mana iachaskata , Taita Dius kunaura paimandalla kaugsagkunatami willagsamurka .
Paimandalla kaugsagkunatami Taita Dius munarka , kunaura kasa rigsichukuna : chi pipas mana iachaskaka , mana judíu kagkunamandapasmi niraiá , iapa suma achka iukagsina kangapa . Chi iapa iukaika niraianmi Cristo kamkunawa sugllapi kangapa . Paimi ka kamkunapa suianakuska ; chasaka , suma puncha luarpi paiwa kagringapa .
Pai Cristomandami nukanchi willaspa purinchi . Tukuikunata tukui iachaiwami allilla iachachispa i iuiachispa purinchi ; chasaka tukuikuna , allilla wiñachiskasina Cristowa kawarigringapa .
Chasa kangapami Cristo karamuwarka , tukui animuwa i iapa iachaiwa sinchi ruraspa puringapa .
Kamkunamanda , Laodisea puiblupi kaugsanakuskamanda i tukui mana ñawi ñawi rigsiwagkunamandapas Taita Diustami iapa sinchi nuka mañapuikichita . Chita , kamkuna iachangapami munani .
Kasami mañani : paikunata alli sumaglla iuiachichu ; chasaka paikuna , sugllasina kuianakuspa , imapipas alli iuiaipi tukugsamuspa , Taita Dius ñugpata mana pitapas iachachiskata allilla iachachukuna . Chika , Cristota rigsigmi niraiá .
Cristopimi tia tukui alli iachaikuna i suma iuiaikuna wakachiriska .
Chasami niikichita , ñi pipas mana kamkunata miski simiwa pandachichukuna .
Nuka kikin , mana kamkunawa kaspapas , iuiaipimi kamkunawa kagsina kani . Chasa kaspaka , kamkuna Cristota mana sakispalla suma iuiarispa imapipas alli kagtakuna iachaspami nukata iapa alli iuiachiwá .
Chasamanda , imasami Iaia Jesucristota chaskirkangichi : iukangichimi pai imasa niskasina kaugsanakunga .
Imasami sacha , muruchu angukuna iuká : chasallatami kamkuna , ima iachachiskallatata uiaspa , iukangichi Cristowa kangakuna . Imaurapas Taita Diusta : “ Pai Siñur ” nispa kangichi .
Allilla iuiarispa uiangichi . ¡ Ujalallapas maikan , kikinpa iuiaimandalla iuiarispa , ianga rimaskawa kamkunata pandachichukuna ! Paikunaka , ñugpamanda runakuna ima rimaskallatami iachachinkuna . Chasa paikuna iachachiskaka , kai alpamandallami niraiá . Cristo allilla iachachiskataka mana willanakunchu .
Cristopa kuirpupi , Taita Dius kikin tukui ima kaskami kaugsá .
Kamkunapas , paiwa kagmandami ñi ima mana pisi tukuska kangichi . Paika , uma kagsina , sug luarpi iapa iachaiwa mandagkunamandapas iaiami ka .
Paiwa kagmandami kamkuna marka churai tukuska kangichi . Chi marka , kuirpupi judiukunapa makiwa churaska mana kanchu . Tukui pandarii tiaskakunata anchuchispa kagmandami Cristopa marka churai tukuska niraiangichi .
Kamkuna baugtisariskapimi Cristowa wañuspa pambaskasina niraiangichi . Chasallata , Taita Diuspa iapa iachaiwa , pai Cristota kaugsachiskawa suma iuiarispami paiwa kaugsachiska niraiangichi .
Kamkuna judiukunapa marka mana churaska kagkuna , ñugpata pandarispa kaugsaskakunamanda Diuspa ñawipi wañuskasinami karkangichi . Kamkuna chasa kagpipas , Taita Dius , tukui mana allilla ruraikunata pasinsiaspa , Cristowami kamkunata kaugsachigsina rurarka .
Nukanchi mana allilla ruraskakunamanda diltudupa ninama sitai tukungapa iskribiraiaska , chitami anchuchigsamurka . Cristo kruspi wañuskawami chi iskribiraiaskata krusllapita klabagsina ruragsamurka .
Cristowami , iapa iachaiwa kuku mandagkunata binsispa , tukuikunapa ñawipi kawachispa kumurichispa kungurichirkakunata .
Chasamanda , kamkunata ima mikui , ima upiai mana michanchu . Chasallata , samadiru u atun punchakuna u wawa killakuna mana judiukunasina wardachigpipas , kamkunata mana pipas pudingakunachu ñi ima ningapa .
Chi kustumbrikunamandaka niikichitami : Cristo samungapa kaskata kawachigllami karka . Ikuti kunauraka , sutipa kikin Cristomi kawarigsamurka .
¡ Ujalallapas pipas , kamkunata pandachispa , suma luarpi ima chaskigringapa kaskata kichuchu ! Chi pandachigkunaka , uchullasinami tukunkuna ; anjilkunatami kungurinkuna ; muskui ukupisina kawaskamandallami iuiankuna ; kikinkunapa iuiaimandalla iuiarispami nirinkuna : “ Nuka , iapa atunmi kani ” .
Paikuna , Cristo uma kagsina kaskawa mana sugllapi kankunachu . Imasami umamanda tukui samú , angukunapi iawar tukuskawa suglla kuirpu suma wiñangapa : chasallatami Cristowa , paipa kuirpu niraiaskakuna , Taita Dius imasa munaskasina wiñanchi .
Kamkunaka , kai alpamandalla niraiaskakunata sakispa , Cristowa wañuskasinami niraiangichi . Chasa niraiagpika , ¿ imapatak kai alpamanda ima niskakunata chara uianakungichi ?
Kamkunata ninkunami : “ Mana chita tantiangichi . Mana chita mikungichi . Mana chita apingichi ” .
Tukui chikunaka , imasapas tukurinllami . Chi iachachiskakunaka , runakunapa iuiaillawami iachachiska ka .
Chi iachachiikunaka , suma kagsinami rigchá ; chasaka , Taita Diusmanda iuiaringapa , mana atun tukuspa kangapa , kikinpa kuirputa sinchi alli ruraikunapi charingapa . Ikuti jiru iuiai munaikunataka manima chikunawa pudirinchu arkangapa .
Kamkunaka , Cristowa ña kaugsachiskami niraiangichi . Chiwanka maskaichi , awa suma luarwa iuiarispa kaugsangapa . Chipika Cristo , Taita Diuspa alli ladumi tiaku .
Mana iuiaichi kai alpapi tiaskakunallawa . Awa suma luarwami iukangichi mas iuiarispa kaugsangakuna .
Kamkuna , Cristowa wañuskami niraiangichi . Kamkunapa kaugsaika , Cristowa Taita Diuspa makipimi pakaskasina ka .
Cristomi kamkunapa kaugsai niraiá . Pai kawarigsamuuraka , kamkunapas paiwa suma puncha luarpimi kawarigrinkangichi .
Chasamanda , tukui kai alpamanda mana allilla iuiaikunata wañuchigsina ruraichi . Kari warmiwa mana pandaringichi . Ima jiru iuiarispapas , mana rurangichi . Ima mana suma munai i iuiai iuiachigpipas , mana chasa rurangichi . Sugkuna iukaskata mana munaringichi , kamkunapa kangapa . Chasa munarigkunaka , ianga diuskunata kungurigsinami rurankuna .
Taita Diusta mana uiagkuna chasa mana allilla ruraskakunamandami pai , askurinti rabiawa llakirispa , diltudupa ninama sitangapa ka .
Kamkunapas , ñugpata chasallata ruraspami kaugsanakurkangichi .
Kunauramanda tukui kaikunata sakingichi : rabiarispa piñaikunata , mana allilla rurangapa iuiaikunata , kamispa rimai i tukui jiru rimaikunatapas .
Mana kam kikinpura llullachinakungichi . Kamkuna ñugpata mana alli iuiaspa i ruraspa kaugsanakuskata ñami sakirkangichi .
Kunaura , musu iuiaitami kamkuna ña apigsamurkangichi . Chi musu iuiaita , Taita Diusmi ikuti ikuti iuiachigsamuku ; chasaka kamkuna , paipa ñawipi ñallapas paisinallatata sumaglla kangapa . Chasawami pai Taita Diusta allilla rigsinkangichi .
Kunauramanda mana kawanakusunchi , judíu u mana judíu kagta . Chasallata , judiukunapa marka churaska u mana churaska kagta , sug maimanda kagta , patrun u lutrin u sachukumanda runasina kagta , chasa mana kawanakusunchi . Iukanchimi iuiarispa kawanga , tukuikunamanda Cristo kagta .
Taita Diusmi kamkunata suma kuiaspa agllarka , paipalla kangapa . Chimanda , tukuikunamanda llakirinakuspa , tukuikunawa alli i sumaglla kaspa kaugsanakungichi , mana pitapas piñaspalla , mana iapa atuniachiriskasina iuiarispalla .
Kam kikinpura mana piñachirinakuspalla kangichi . Maikanpas ima rabiachingasina nigpika , kamkuna ningichi : “ Pasinsianakusunchi ” . Imasami Iaia Jesús , kamkunata pasinsiarka : chasallata kamkunapas , parijuma pasinsianakungichi .
Tukuimanda mas suma katanga churarigsina , tukuipi parijuma kuianakuspa kaugsaichi . Chasa tukuikuna kuianakuskapimi tukuipi parijuma sugllasina tukugsamú .
Cristo kamkunata iuiachichu , sumaglla kaugsanakungapa . Chasapami agllaska kangichi , suglla kuirpusina kangapa . Taita Diusta : “ Pai Siñur ” nispa kangichi .
Cristomanda willaraiaskata kamkuna suma iuiarispa kaugsanakungichi . Kamkuna , tukui suma iachaskawa parijuma iachachinakuspa , iuiachinakuspa kapuangichi . Taita Diusta : “ Pai Siñur ” nispa , tukui sug rigcha sug rigcha suma kantukunata birsiaspa kangichi .
Tukui ima rimaska i ruraska , Iaia Jesusmanda iuiarispa kapuangichi . Pai Jesusllawantami pudingichi , Taita Diusta : “ Pai Siñur ” ningapa .
Warmikunata niikichitami : kamkunapa kusakunata sumaglla uiangichi . Chasami Iaia Jesuswa kagkunata chaiá kangapa .
Kusakunata niikichitami : kamkunapa warmikunata sumaglla kuiangichi . Paikunata mana piñaspalla , mana llakichispalla kaugsangichi .
Wambrakunata niikichitami : kamkunapa taita i mama tukui ima niskata allilla rurangichi . Chasa ruraspaka , Iaia Jesustami suma kuntintachinkangichi .
Taitakunata i mamakunata niikichitami : kamkunapa wambrakunata mana llakichingichi . Llakichigpika , kamkuna iuiachispa rimanakuura , manami munangakuna uiangapa .
Lutrinkunata niikichitami : kamkunapa kai alpapi patrun niraiaskakuna tukui ima niskata suma uiaspa , allilla ruraspa kangichi . Mana kawanakugmandallaka allilla ruraspa kangichi , “ Sumami rurakungi niwachukuna ” iuiaspalla . Chasapaka , Iaia Jesusta suma kuiaiwa manchaspa , tukui alli iuiaiwa allilla rurangichi .
Runakuna ima niskata ruragsinaka mana iuiaichi . Kasa iuiaichi : “ Iaia Jesús ima niskata ruragmi kani ” . Chasa iuiaspaka , imapipas tukui animuwami rurankangichi .
Kasami iachangichi : kamkuna alli ruraskakunamandaka , Iaia Jesús ima karangapa kaskata , pai kikinmi kamkunata karangapa ka . Iaia Cristomi kamkunapa patrun niraiá .
Ikuti maikanpas mana allilla ruragka , justisiaimi tukungapa ka . Taita Diuspa ñawipi , ñi pipas mana tianchu sug rigcha .
Patrunkunata niikichitami : kamba lutrinkunataka tukuipi sumaglla allilla kawaspa charingichi . Kamkunapas , sug patrun suma luarpi iukagta iuiarispa kangichi .
Taita Diusta mañangapa mana kungaringichi . Suma iuiaiwa tukuipi kaspa , imapipas “ Pai Siñur ” nispa kangichi .
Nukanchimandapas chasallata Taita Diusta mañapuangichi : Cristomanda Alli Willaita pipas mana ñugpata iachaskata nukanchi willaura , paikunapa iuiaika allilla iuiarigsamuchukunata . Chi Alli Willaita iachachiskamandami nuka kaipi wataska wichkaraiani .
Taita Diusta mañapuaichi , nuka willangapa kallariura , tukuipi allilla iuiachiwachu rimangapa .
Manara Taita Diusta rigsigkunawa kamkunata kangapa chaiagpika , tukuipi allilla iachaiwa iuiaipi ruraspa kangichi . Kaugsanakunkama iukangichimi , tukuipi allilla ruraspa chisianakunga .
Kamkunata piwapas rimangapa chaiaura , imaurapas suma chaia rimangichi . Maikanpas ima tapugpika , iukangichimi imasa paikunata allilla ainingata iachanga .
Waugki Tíkiko kikinmi , kamkunapagma chaiagriura , nuka imasa kaskata willagringa . Paimi ka nukanchipa kuiaska waugki . Nukanchiwa kaspa , Iaia Jesús ima niskata tukuipi allilla ruragmi ka .
Kasamandami paita kamkunapagma kachakuni : nukanchi imasa kaskata willagringapa ; chasaka , kamkunata sumaglla iuiachingapa .
Nukanchipa kuiaska waugki Onesimopasmi sugllapi ringapa ka . Pai kanmi kamkunapura . Tukuipi allilla ruragmi kapuá . Paikunaka , tukuikuna kaipi imasa kaskatami willagringakuna .
Waugki Aristarko nukawa wichkaraiagpasmi kamkunata : “ Puangi ” niku . Waugki Bernabepa primu Marcospasmi , “ Puangi ” niku . Marcosmanda ñami allilla iachangichi . Chimanda , pai kamkunapagma chaiagrigpika , sumaglla chaskipuangichi .
Waugki Jesús suti Justo ninchi ; paipasmi kamkunata : “ Puangi ” niku . Taita Dius imasa suma mandakuskata nukawa iachachigpura , paikunallami judíu kankuna . Paikunami nukata llakiikuna anchuchiwarkakuna .
Kamkunapura waugki Epafrasmi , “ Puangi ” niku . Paika , Jesucristopa lutrinsina kaspa , imaurapasmi kamkunamanda Taita Diusta suma mañaku ; chasaka kamkuna , imapipas sinchi iuiaipi kangapa i Taita Dius tukui ima munaskata tukui iuiaiwa allilla ruraspa kangapakuna .
Paimanda kasapasmi willaikichita : kamkunamanda , Laodisea puiblupi kaugsanakuskamanda i Ierápolis puiblupi kaugsanakuskamandapas iapa sumami Taita Diusta mañaku .
Lucas , kuiaska ambidur , i waugki Demaspasmi kamkunata : “ Puangi ” ninkuna .
Waugkikuna Laodiseapi kaugsanakuskata , kamkuna “ Puangi ” nipuaichi . Pani Ninfata i paipa wasi ukupi sugllapi tandarigkunatapas : “ Puangi ” nipuaichi .
Kai kartata tukui kamkuna ña uiaspaka , Laodiseapi Cristowa tukuskakunapagma kachapuangichi , paikunapas iachangapa . Chasallata , Laodiseama nuka kachaska karta kamkunapagma chaiagriuraka , kamkunapas iachankangichimi nuka ima nikugta .
Waugki Arkipotaka kasa nipuaichi : Iaia Jesús ima rurangapa mingaskata allilla rurachu .
Nuka Pablo , nuka kikinpa makiwami iskribiska , kai saludaita kachaikichita . Iuiaripuaichi , nuka kaipi wichkaraiagta . Taita Dius , kamkunata sumaglla kawapuachu . [ Chasa kachu . ]
Nuka Pablo , Silvano i Timoteowa kaspa , kamkuna Tesalónika puiblupi Cristowa tukuskakunatami kai karta kachaikichita . Kamkuna , Taita Diuswa i Iaia Jesucristowa sugllapi tukuskami kangichi . Taita Dius , kamkunata kuiaspa , suma iuiaiwa kawapuachu .
Imaurapas tukui kamkunamanda mañaspa , Taita Diusta : “ Pai Siñur ” nispami kanchi .
Kamkuna , chituku paiwa suma iuiarispa i kuiaspa , allillami ruraspa kaugsanakungichi . Nukanchipa Iaia Jesucristota iuiarispa suiaspami kangichi , mana sambaiaspalla . Nukanchi , chasa iuiarispa , nukanchipa Taita Diusta imaurapas kamkunamanda mañaspami kanchi .
Taita Diuspa kuiaska taitakuna i mamakuna , iachanchimi pai kamkunata agllaska kagta .
Nukanchi , kamkunata Alli Willaita willaspa , mana rimaillawa iachachirkanchichu . Paipa iapa iachaiwa i Santu Ispirituwami iachachirkanchi , chi Alli Willai sutipa kagta allilla iachaspa . Nukanchi kamkunawa kankama , kamkunata kuiaspa , sumagllami kaugsanakurkanchi . Chita , allillami iachangichi .
Kamkunapas , nukanchita kawaspaka , nukanchisina i Iaia Jesussinami sumaglla kaugsanakurkangichi . Kamkuna Iaia Jesusmanda achka llakii iukagpipas , Santu Ispiritumi kamkunata kuntintulla kangapa iuiachirka . Chasaka , Diuspa Rimaita alli iuiachiiwami uiaspa karkangichi .
Chasamanda , kai Masedonia i Akaia alpakunapi tukui Cristowa tukuskakunata kamkunapa suma kaugsaimi kawachirkangichi . Chasaka paikunapas , mas allilla ruraspami kaugsai kallarirkakuna .
Kamkunapagmanda Iaia Jesusmanda rimaita uiarigsamurka , kai alpakunallapi , mana . Tukuimami iacharigsamurka imasa kamkuna , Taita Diuswa suma iuiarigtakuna . Chasaka , nukanchita mana ministinchu , imapas paikunata ningapa .
Paikunallatatami nukanchimanda rimankuna , imasa kamkuna , nukanchi chaiagriura , sumaglla chaskigtakuna . Rimankunami imasa kamkuna , ianga dius kaskakunata sakispa , sutipa Taita Diuswa tukugsamugtakuna ; chasaka , sutipa kaugsag Taita Diusmandalla kaugsangapa .
Kasapasmi rimankuna : kamkuna suianakungichisi , Taita Diuspa wambra Jesús suma luarmanda samungapa kagta . Jesús wañuskatami Taita Dius kaugsachirka . Taita Dius iapa rabiarispa llakii puncha , Jesusmi nukanchita kispichingapa ka .
Taitakuna i mamakuna , kam kikinkunami iachangichi : nukanchi , kamkunapagma ianga mana rirkanchichu .
Kamkuna ñami iachangichi : nukanchika , Filipos puiblupi mana allilla pasaska i kamii tukuskami karkanchi . Chasa pasagpipas , Taita Diusmi nukanchita iuiachirka , paimanda Alli Willaita kamkunata willagringapa , achkakuna kamispa piñanakugpipas .
Panda llulla rimaiwa u jiru iuiaiwa mana kamkunata willanakurkanchichu .
Chasapaka , imasami Taita Dius , nukanchita agllaspa mingarka , paimanda Alli Willaita willangapa : chitami nukanchi willanchi . Runakunata suma kuntintachingapaglla mana rimanchichu . Taita Dius nukanchipa tukui iuiaita kawagta suma kuntintachingapami rimanchi .
Kamkuna ñami iachangichi : miski simiwa mana rimanchichu . Chasallata , kulki chaskingamanda mana rimanchichu ; chitaka , Taita Diusmi iachá .
Mana maskanchichu , kamkuna ñi sug runakuna nukanchita ningapa : “ Mas atunmi kangichi ” .
Nukanchi , Cristo kikin agllaska runakuna kaspa , pudirkanchimi , kamkunata imapas mañanga . Nukanchi chasa pudispapas , mana chasa ruranchichu . Chasapaka , imasami mama , kikinpa wawakunata kuiaspa wiñachí : chasallatami nukanchi , kamkunata kuianchi .
Chasa kuiaspami Taita Dius iuiachiska Alli Willaita rimarkanchi . Kamkunata iapa kuiaspa , kamkunamandapasmi wañuntranchi .
Taitakuna i mamakuna , kamkuna iuiaringichimi , imasa nukanchi saikugta sinchi trabajagtakuna . Diuspa Alli Willaita kamkunata rimanakunkama , tukui puncha tutaiagta mana samaspallami trabajaspa kaugsanakurkanchi ; chasaka , kamkunata mana ñi ima mañaspalla kaugsangapa .
Nukanchi , kam Cristowa iuiarigkunawa kankamaka , allilla ruraspami Taita Diusmandalla sumaglla kaugsanakurkanchi . Chasaka , ñi pipas mana pudinkunachu , nukanchimanda imapas ninga . Chitaka , kamkuna allillami iachangichi . Taita Diuspasmi allilla iachá .
Imasami taitakuna , paikunapa wambrakunata suma kawankuna : chasallatami nukanchipas , tukui kamkunata allilla iuiachirkanchi . Chitapasmi kamkuna allilla iachangichi .
Kamkunata iachachirkanchimi , Taita Diuspa wambrakunasina sumaglla kaugsangapa . Taita Diusllatatami kamkunata agllarka , paipa suma puncha mandakuska luarpi kamkunapas sugllapi kagringapa .
Kasamandapasmi Taita Diusta imaurapas : “ Pai Siñur ” ninchi : Diuspa Rimaita nukanchi willaura , kamkuna , uiaspaka , mana nirkangichichu : “ Kai , runakunapa iuiaillawami ka ” . “ Diuspa Rimaimi ka ” ; chasami nirkangichi . Chasami ka . Chi rimaiwami kamkuna Cristowa iuiarigkunata Taita Dius iuiachispa iachachí .
Kam taita i mamakunata , kam kikinpura kaugsanakugka piñaspa unz̈aspami aparkakuna . Chasaka , Taita Diuswa tukuskakuna Judea alpapi kaugsanakuskasinallatatami pasarkangichi . Paikuna Jesucristota kuiagmanda , judiukuna kikinpura kaugsanakug chasallatami paikunatapas jiru rurarkakuna .
Judiukunami ñugpata Santu Ispirituwa rimagkunata wañuchirkakuna . Pai kikinpuramandallatatami Iaia Jesustapas wañuchirkakuna . Pai kikinkunallatatami nukanchitapas kalpachispa llugsichirkakuna . Chasa ruraspaka , Taita Diusta mana kuntintachirkakunachu . Tukui runakunawapas mana allilla kaugsankunachu .
Nukanchita mana sakinkunachu , mana judíu kagkunata Diuspa Rimaita willangapa ; chita uiaspaka , paikunapas kispiringapa . Chasa ruragkunami mas achka pandarii mirachirinakú . Chasamandami Taita Dius kunaura paikunawa iapa sinchi llakirigsamurka .
Nukanchi , kam taita i mamakunapagmanda sug ratu anchurispapas , mana kamkunata kungarinchichu . Askurintimi munanakunchi , nukanchi kamkunata ikuti kawangapa .
Chimandami munanakurkanchi , kamkunapagma chaiagringapa . Nuka Pablo , ikuti ikutimi chasa munakurkani . Chasa munakugpipas , iaia kukuka nukanchitami arkarka .
¿ Pitak nukanchita alli iuiachinga ? ¿ Imatak suianakunchi ? Nukanchipa Iaia Jesús samuuraka , kam kikinkunami paipa ñawipi kawaringapa kangichi . Kamkuna chipi kaskakunata kawaspami nukanchita iapa alli iuiachingapa ka .
Ari , kamkunami kangichi nukanchita suma alli iuiachiiwa kangapa .
Chimanda nukanchi , ña mana mas suiai pudispa , iuiarirkanchimi , waugki Timoteota kamkunapagma kachangapa . Nuka sapallami Atenas puiblupi chisiarkani . Pai Timoteomi ka Taita Dius munaskata allilla rurag . Cristomanda Alli Willaita nukanchiwa willagmi ka . Paitami kacharkanchi , kamkunata iuiachigringapa ; chasaka kamkuna , Cristowa mas suma iuiariiwa kangapa .

Chasawaka kamkuna , llakiiwa kagpikunapas , ñi pi Cristota mana wasa churankangichichu . Kam kikinkuna ñami iachangichi : nukanchita chaianmi , chasa llakiiwa kangapa .
Ñugpata , nukanchi kamkunawa kauraka , willanakurkaikichitami nukanchi llakiiwa kangapa kagta . Chasallatami kamkuna iachaskasina pasarirka .
Chasamandami nuka , mana mas suiai pudispa , Timoteota kamkunapagma kacharkani ; chasaka , kamkuna imasa iuianakuskata katinakugta iachangapa . Iuiakurkanimi : ¡ ujalallapas iaia kuku , kamkunata pandariikunapi urmachichu ; chiwanka nukanchi , kamkunata willaska ianga kangapa !
Kunauraka Timoteoka , kamkunapagmanda kutimuspaka , nukanchita sumami willagsamurka , kamkuna Cristowa suma iuiarispa , kam kikinpura kuianakuspa kaugsanakugta . Kasapasmi willarka : kamkuna , nukanchimanda imaurapas suma iuiarispa , munanakungichisi , ikuti kawanakungapa ; imasami nukanchi munanakunchi : chasa .
Chasamanda , taitakuna i mamakuna , nukanchi tukuipi iapa llakiiwa kaspapas , kamkunamanda sumaglla iuiachiimi tukunchi , kamkuna Cristowa suma iuiariita charinakugta iachaspa .
Kamkuna Iaia Jesuswa mana sakispalla iuiarigtakuna iachaspaka , mas musukunasinami iuiaiwa kanchi .
Kamkuna nukanchita iapa alli iuiachiskamanda , nukanchi iukanchimi , Taita Diuspa ñugpa ladu kaspa , imaurapas paita : “ Pai Siñur ” kamkunamanda ninga .
Tuta i puncha paita askurintimi mañanchi , kamkunata kawagringapa ; chasaka , ñawi ñawi kawanakuspa , kamkuna paiwa iuiarispapas , manara iachaikuskata iachachingapa .
Ari , nukanchipa kikin Taita Dius i Iaia Jesús , nukanchita kamkunapagma ringapa lisinsia kuachu .
Kamkunataka , Iaia Jesús mas suma kuiai karapuachu . Chasaka , kam kikinpura i tukuikunawa mas kuianakuspami sumaglla kaugsankangichi . Chasallatami nukanchipas kamkunata kuianchi .
Nukanchipa Iaia Jesuska , tukui paipalla kagkunawami ikuti samungapa ka . Pai Jesús , chi punchakama kamkunata tukuipi allilla charipuachu . Chasaka , Taita Diuspa ñugpa ladu kamkuna tukuipi alli kawarigriura , ñi pipas mana kamkunamanda ningachu : “ Mana alli runami ka ” . [ Chasa kachu . ]
Kasapasmi kam taita i mamakunata Iaia Jesús imasa niskasina nukanchi mañaspa ninchi . Imasami nukanchi , kamkunata iachachirkanchi , Taita Diusta suma kuntintachispa kaugsangapa ; imasami kunaura kaugsanakungichi : kunauramanda chasallata sumaglla kaugsanakungichi .
Iaia Jesús imasa niskasinami kamkunata iachachirkanchi . Chi iachachiskakunata , kamkuna ñami iachangichi .
Kasami Taita Dius kamkunamanda muná : paimandalla suma kaugsangichi , kari warmiwa mana pandarispalla .
Tukui karikuna , sug warmillawa sumaglla kuianakuspa , Taita Diusmandalla kaugsanakungichi .
Manara Taita Diusta rigsigsina jiru iuiaiwa , kamkunaka mana kaugsanakungichi .
Ñi pipas , sug waugkindita llullaspa , paipa warmita kichugsina mana rurangichi . Ñami kamkunata willarkanchi : chasa ruragkunataka , Iaia Jesús iapa rabiawa llakirispami justisianga .
Taita Dius , nukanchita mana agllarkachu , jiru ruraspa kaugsanakungapa . Paimandallami suma kaugsangapa nukanchita agllarka .
Chasamanda , maikanpas chi iachachiskakunata wabutig , mana runallata wabutinchu . Taita Dius paipa Santu Ispirituta karaskatami wabutí .
Kamkunapura kuianakuskataka , nuka mana iukanichu ñi ima ninga . Taita Diusmi kamkunata iuiachispa iachachí , parijuma kuianakungapa .
Sutipami Masedonia alpapi tukui Jesuswa tukuskakunawa kuianakuspa kaugsanakungichi . Chasa kuianakugpipas , kam taita i mamakunata ninchimi : maspas kuianakuichi .
Nukanchi imasa kamkunata mingaskasina , kam kikinkunapa makikunawa trabajaspa , mana sugkunapata kawaspalla sumaglla kaugsanakungichi .
Kamkunata chasa kawaspaka , manara Cristota rigsigkunapas ñi imapipas mana unz̈ai pudingakunachu . Chasallatami ñi imapas kamkunata mana pisinga .
Taitakuna i mamakuna , nukanchi munanchimi , kamkuna allilla iachangapa , wañuskakuna imasa kaugsaringapa kagtakuna . Chasa iachaspaka , kamkuna mana llakispallami kaugsankangichi . Sugkunaka mana iachankunachu , kaugsaringapa kagtakuna . Chiwami llakispalla kaugsanakú .
Nukanchi iachanchimi , Jesús wañuspa , kaugsarigsamugta . Chimandami kasapas iachanchi : imasami Taita Dius , Jesusta kaugsachirka : chasallatami paiwa tukuspa wañuskakunatapas kaugsachingapa ka .
Iaia Jesús nukanchita iuiachiskatami kasa kamkunata ninchi : Iaia Jesús samungapa punchakama nukanchi kaugsanakugpika , wañuskakunamanda ñugpaka mana sug luarma ringapa kanchichu .
Kikin Iaia Jesusmi suma luarmanda uraikumungapa ka . Sinchi rimaiwa mandaspami uraikumungapa ka . Chiurallatatami iaia anjil kaparimungapa ka . Taita Diuspa bututusinapasmi uiarigsamungapa ka . Chiuraka Cristowa tukuspa wañuskakuna , ñugpami kaugsarigsamungapa kankuna .
Chiuramanda nukanchi chara kaugsanakugka , paikunawanta puiupimi apai tukungapa kanchi , Iaia Jesuswa awapi tarinakungapa . Chiuramanda , diltudupami Iaia Jesuswa sugllapi kagringapa kanchi .
Chasa iachaspaka , chi iachachiskawa kam kikinpura sumaglla iuiachirinakuspa kaugsanakungichi .
Ima puncha , ima ura Iaia Jesús samungapa kagtaka , mana ministirinchu , kam taita i mamakunata willangapa .
Kam kikinkuna allillami iachangichi : imasami sisai , tuta mana willaspalla samú : chasallatami Iaia Jesuspas , mana iuianakuura chaiagsamungapa ka .
Sug runakuna , kungaskami ninakungapa ka : “ Alli sumagllami kaugsanakunchi ” . Chasa kungaska kaura , chi puchukarii puncha diulpillami chaiamungapa ka . Imasami unguringapa warmita nanai chaiá : chasallatami chi puncha , paikunata chaiamungapa ka . Chitaka , ñi pi mana kispiringapa kankunachu .
Ikuti kam taitakuna i mamakunaka , iana tutapisina mana kaugsanakungichichu . Chimanda Iaia Jesús , sisaisina mana willaspalla samugpipas , kamkunata mana kungaska shachingapa kanchu .
Tukui kamkunapa iuiai punchapisinami allilla kaugsanakungichi . Nukanchipa iuiai , iana tutapisina ñi amsapisina mana kanchichu .
Chiwanka , sugkuna puñunakuskasina mana kaugsanakusunchi . Chasapaka , rigchariskalla mana machaskasina kaugsanakusunchi .
Tutami puñugkuna puñunkuna . Machagkuna chasallata tutami machankuna .
Ikuti nukanchika , punchapisina kaspa , mana machaskasina kaugsasunchi . Tukui jiru iuiaikunata kispiringapaka , iukanchimi kuianakuspa , Cristowa suma iuiarispa , tukuipi allilla kanga . Chasallata , umapi ima michag churariskasina kaspaka , iukanchimi diltudupa kispiringapa iuiaita charinga .
Taita Dius mana nukanchita agllarkachu , pai rabiawa justisiangapa . Nukanchipa Iaia Jesucristomanda kispichii tukungapami nukanchita agllarka .
Jesucristoka , nukanchimandami wañurka ; chasaka nukanchi , pai samuura wañuska u kaugsa kaspapas , paiwa sugllapi kaugsagringapa .
Chimanda , kam kikinpura mas alli suma iuiachinakuspa kaugsangichi ; imasami kunaura allilla ruraspa kangichi : chasa .
Kam taita i mamakunata kasami mañaikichita : Iaia Jesusmanda allilla ruraspa , kamkunata iachachispa , iuiachispa kagkunata allilla uiapuangichi .
Paikuna allilla ruranakuskamandaka , sumaglla kuiaspa charipuangichi . Kam kikinpura sumaglla kaugsanakungichi .
Kasapasmi mañaikichita , taitakuna i mamakuna : killa wangukunata piñapuangichi . Llakiiwa kaskakunata sumaglla rimapuangichi . Mana allilla iachaikuskakunata sumaglla iuiachispa iachachipuangichi . Tukuikunawa mana piñanakuspalla kaugsapuangichi .
Maikanpas kamkunata jiru ruraskata mana chasallata randichingichi . Chasapaka , iukangichimi imaurapas allilla ruranga , kikinpura u mana kikinpura kagpipas .
Imaurapas suma kuntintulla kangichi .
Taita Diusta imaurapas iuiarispa mañaspa kangichi .
Tukui ima pasarigpipas , “ Pai Siñur ” nispa kaugsangichi . Chasami Taita Dius muná , kamkuna , Jesucristowa tukuspa , “ Pai Siñur ” nispa kaugsangapakuna .
¡ Ujalallapas Santu Ispíritu iuiachiskakunata kungaringichi !
Mana wabutingichi maikanpas Santu Ispirituwa ima willakuskata .
Tukui ima willakuskata iukangichimi iuiaringa : “ ¿ Sutipacha Santu Ispirituwa willawaku ? ” . Allilla kaskatami iukangichi katichinga .
Ikuti mana allilla ruraikunamandaka tukuipi anchuringichi .
Kikin Taita Dius sumaglla kaugsaita karag , kamkunata charipuachu , tukuipi paimandalla kaugsangapa . Kamkunapa alma , iuiai i kuirpuwanta suma charipuachu ; chasaka kamkuna , mana jiru ruraspalla kaugsangapa , nukanchipa Iaia Jesucristo samunkama .
Taita Dius kamkunata agllagka , mana llulla kanchu . Paillatatami nuka imasa mañaskasina rurangapa ka .
Taitakuna i mamakuna , nukanchimandapas Taita Diusta mañapuangichi .
Cristowa tukui tukuskakunata Taita Diusmanda iuiarispa , “ Puangi ” muchaspa nipuaichi .
Iaia Jesús imasa niskasinami niikichita : Cristowa tukui tukuskakunata kai kartata uiachipuaichi .
Nukanchipa Iaia Jesucristopa suma kuiai , tukui kamkunawa kachu .
Nuka Pablo , Silvano i Timoteowa kaspa , kamkuna Tesalónika puiblupi Cristowa tukuskakunatami kai karta kachaikichita . Kamkuna , nukanchipa Taita Diuswa i Iaia Jesucristowa sugllapi tukuskami kangichi .
Taita Dius i Iaia Jesucristo , kamkunata kuiaspa , suma iuiaiwa kawapuachu .
Taitakuna i mamakuna , imaurapasmi iukanchi , kamkunamanda Taita Diusta : “ Pai Siñur ” ninga . Kamkuna Cristowa mas suma iuiarinakugmanda , kam kikinpura mas sumaglla kuianakugmandami nukanchita chaiá , chasa “ Pai Siñur ” ningapa .
Kamkunata piñaspa , unz̈aspa apanakugpipas , kamkuna Cristowa suma iuiariskata mana sakispallami kangichi . Kamkuna chasa kagmanda , nukanchi kikin , Taita Diuswa tukuskakuna sugkunapi kagkunata alli iuiachillami kamkunamanda rimanchi .
Kamkuna mana allilla pasanakuspapas , Cristomanda mana kungarigmandami Taita Dius allillapi justisiai rurangapa ka . Chasawaka pudinkangichimi , Taita Dius suma mandakuskapi iaikugringa .
Kamkunata piñaspa unz̈aspa kagkunataka allillami ka , paikunata Taita Dius rabiawa justisiachu ;
chasallata , kamkuna mana alli pasanakuskataka nukanchiwanta tukui chi pasanakuskata samachichu . Iaia Jesús iapa iachag anjilkunawa suma luarmanda kawarigsamuura , chi punchami chasa samachigsamungapa ka . Paika , nina sindi chaugpipimi samungapa ka .
Taita Diusta mana rigsigkunata , nukanchipa Iaia Jesusmanda Alli Willaita mana uiagkunata rabiawami justisiangapa ka .
Chi mana uiagkunataka , mana imaurapas wañudiru ninamami sitangapa ka . Iaia Jesuspa ñawimanda , paipa suma atun mandadiru tiakuskamanda , karumami sitai tukungapa kankuna , mana mas kawanakungapa .
Chi puncha Iaia Jesús samuuraka , paimandalla kaugsagkunaka paita ningapami kankuna : “ Kam , iapa suma atunmi kangi ” . Tukui nukanchi paiwa iuiarigkuna , suma ujnarispa , alli iuiachiiwami paita kawangapa kanchi . Kamkunapas , nukanchi ima willaskata uiaspami chasallata nukanchiwa paita ningapa kangichi : “ Kam , iapa allimi kangi ” .
Chimanda , nukanchipa Taita Diusta kamkunamanda imaurapas kasami mañanchi : imasami pai , kamkunata agllarka : chasallata tukui allillapi kawapuaspa charichu . Kasapasmi paita mañanchi : kamkuna , paiwa suma iuiariikunawa imapas ruranakuskaka , tukui chikuna , pai kikinpa iapa iachaiwa allilla tukugsamuchu .
Chasaka kamkunamanda , Iaia Jesús mas suma atuniachiimi tukungapa ka . Chasallata , kamkunapas paiwa suma atuniachiimi tukungapa kangichi . Nukanchipa Taita Dius i Iaia Jesucristo , kamkunata suma kuiaspami chasa charipuangapa ka .
Taitakuna i mamakuna , nukanchipa Iaia Jesucristo ikuti samuura , nukanchi paiwa sugllapi kagringapa kaskamanda kasami willanchi .
Sugkuna nichukuna : “ Iaia Jesús samui puncha , ñami chaiamurka ” : chasa ninakugpipas , kamkuna mana sug rigcha iuiangichi ; mana mancharingichi . “ Santu Ispirituwami chasa rimani ” nikugpipas , maikan runa chasa rimakugpipas , maikan nukanchi kartapi kachaskasina chasa iachachikugpipas ,
¡ ujalallapas kamkunapa suma iuiaita pandachichu ! Manara chi puncha chaiamugpimi Taita Diusta mana munagkuna kawarigsamungapa kankuna . Diltudupa chingangapa luarma sitai tukungapa kag jiru rurag runapasmi kawarigsamungapa ka .
Chi runaka , tukui dius niraiaskakunata i tukui kungurii ruragkunata piñaspa , kalpachispa , llugsichispa , tukuikunamanda mas atunmi tukungapa ka . Taita Diuspa atun wasi ukupi paipa mandadirupi tiarispa , kikin Taita Diussinami niringapa ka .
¿ Manachu iuiaringichi , nuka , chara kamkunawa kaspa , chasakuna rimakugta ?
Kunauraka iachangichimi , pi chi jiru rurag runata arkakugta . Chasaka , paipa puncha chaiankama , manara kawarigsamungachu .
Jiru rurachig , mana pipas iachagpipas , ñami kagsamú . Paita arkakugta anchuchiurami chi runa kawarigsamungapa ka .
Ari , chi punchami chi jiru rurag runa kawarigsamungapa ka . Chitaka Iaia Jesús , kikinpa simiwa pukuspami wañuchigsamungapa ka . Ari , Iaia Jesús iapa suma kawarigsamuskawami chi runata puchukagsamungapa ka .
Chi jiru rurag runaka , iaia kukupa iachaiwami samungapa ka . Iapa iachag kaspa , ñi pipas mana imaurapas kawaskasina ruraspami llullachigsamungapa ka .
Tukui jiru ruraikunawa , mana imaurapas wañudiru ninama sitai tukungapa kag runakunata llullachispami purigsamungapa ka . Chi runakunaka mana munarkakuna , sutipa Alli Willaita uiangapa . Mana kagpika , kispirinkunami .
Chimanda , Taita Diusmi paikunata sakí , pandachii tukungapa , llullachigkunata uiangapa .
Chasaka tukui paikuna , sutipa Alli Willaita mana uiaspa , jiru ruraikunawa alli iuiachiriskakunamandami diltudupa ninama sitai tukungapa kankuna .
Iaia Jesús kuiaska taitakuna i mamakuna , nukanchika imaurapasmi iukanchi , kamkunamanda Taita Diusta : “ Pai Siñur ” ninga . Taita Diusmi kamkunata ñugpa agllarka , kispichii tukungapa . Santu Ispirituwami chasa kispichirka , kamkuna paimandalla kaugsangapa . Kamkuna sutipa Alli Willaita suma iuiariskamandami kispichirka .
Chasa kispichingapami nukanchi Alli Willaita willaskawa kamkunata kaiarka . Chasaka , nukanchipa Iaia Jesucristowa , paipa suma puncha luarpimi kamkunapas kagringapa kangichi .
Chasamanda , taitakuna i mamakuna , nukanchi kamkunata rimaspa i karta kachaspa ima iachachiskata mana sakispalla , mana kungarispalla kangichi .
Nukanchipa Iaia Jesucristo kikin i nukanchipa Taita Dius , kamkunata allilla iuiachispa charipuachu ; chasaka kamkuna , imapipas allilla rimaspa i ruraspa kaugsangapa . Pai Taita Dius , nukanchita suma kuiaspami iuiachirka , alli suma iuiaiwa kaspa , mana puchukaridiru kaugsaita suiangapa .

Kunaura mañaikichitami , taitakuna i mamakuna , nukanchimanda Taita Diusta kasa mañapuaichi : imasami kamkuna , Iaia Jesusmanda rimaita uiaspa , suma apirkangichi : chasallata mana unailla , chi rimaita tukuikuna suma uiaspa chaskichukuna .
Sugkunaka , manara Jesuswa iuiarinkunachu . Chimanda , kasapas Taita Diusta mañapuaichi : jiru iuiag runakunamanda , pai nukanchita kispichichu .
Iaia Jesús ima rurangapa niska , chasami kanga . Paimi kamkunata allillapi charingapa ka ; chasaka , mana pandarispa kaugsangapakuna .
Iaia Jesusmanda iuiarispami iachanchi , nukanchi imasa niskasina kamkuna ruranakugta i chasallata rurangapa kagtakuna .
Iaia Jesús kamkunata iuiachichu , Taita Diusta kuiangapa i kikin Jesucristowa imapipas allilla rurangapa , mana sakispalla .
Kam taita i mamakunata , nukanchipa Iaia Jesucristo imasa niskasinami kasa ninchi : maikan waugki , killaspalla , nukanchi imasa iachachiskasina mana kaugsanakuskapagmanda anchuriichi .
Kamkuna allillami iachangichi : imasami nukanchi , kamkunawa kankama , mana killaspalla trabajaspa kaugsarkanchi : chasallatami kamkunapas kaugsai iukangichi .
Randispallami mikurkanchi . Tukui puncha tutaiagta mana samaspallami sinchi jumbigta trabajaspa kaugsarkanchi ; chasaka , kamkunata mana mañaspalla kangapa .
Nukanchi , kamkunata iachachig taitakuna kaspa , pudirkanchimi , kamkunata : “ Aidawai ” ningapa . Chasa pudispapas , kamkunata kawachingapami sinchi jumbigta trabajarkanchi . Chiwanka , kamkunapas iukangichimi chasallata kaugsanga .
Nukanchi , kamkunawa kankama , kasami nirkanchi : “ Maikan mana trabajangapa munag mana mikuchu ” .
Nigpika uianakunchimi : sugkunaka , wasi wasillasi purinakungichi , ñi ima mana ruraspalla .
Chasa kaugsanakuskatami iuiachispa ninchi : Jumbispa saikugta trabajaspami iukangichi mikunga . Iaia Jesucristomi chasa muná .
Taitakuna i mamakuna , mana sambaiangichi , allilla rurangapa .
Maikanpas nukanchi kai kartapi ima iachachiskata mana uiagtaka kawaichi : pimi ka . Chikunawaka mana sugllapi kangichi . Chasaka , sitaskakunasina kagtami iuiaringakunata .
Chasa kagpipas , paikunata mana chariichi kuntrakuna kagsina . Waugkinditasinami iukangichi sumaglla iuiaiwa kawanga .
Iaia Jesús kikin sumaglla kaugsaita karag , imapipas imaurapas kamkunata sumaglla kaugsaita karapuachu . Iaia Jesús , tukui kamkunawa kachu .
Nuka Pablo , nuka kikinpa makiwami iskribiska , kai saludaita kachaikichita . Tukui nuka kachaska kartakunapimi chasallata iskribini .
Nukanchipa Iaia Jesucristo , tukui kamkunata sumaglla kawapuachu .
Jesucristo kachamuskami nuka kani , Alli Willaita willaspa puringapa . Taita Dius nukanchita kispichig i nukanchi suianakuska Jesucristomi chasa niwarka .
Kam Timoteotami kai karta kachaiki . Kam , Jesucristowa suma iuiarigmandami nuka kikinpa wambrasina kapuangi . Taita Dius i nukanchipa Iaia Jesucristo , kamta kuiaspa , llakispa , suma iuiaiwa kawapuachu .
Nuka Masedonia alpama llugsingapa kaspa , kamta Efeso puiblupi kangapami mañarkaiki . Chasa kunaurapas chillapita kapuangi ; chasaka , mana allilla iachachigkunata kam upallachingapa .
Ianga parlukunata mana puchukangasina ñugpamandakunapa wambrakunapa wambrakunamanda sugkuna willanakuskata mana uianakuchu . Chi parlukunawaka ianga rimanakuimi tia . Chikunawaka mana alli kankunachu , Taita Dius ima niskata rurangapa . Paiwa suma iuiarispami chasa ruranchi .
Chasapaka iachachingi , tukuipi suma allilla mana jiru iuiaspalla , Cristowa sutipa suma iuiarispalla tukui parijuma kuianakuchu .
Sugkunaka , chasa kuianakungapa sakispa , ianga piñachirinakuspallami kaugsanakú .
Paikuna , sutipa chasa kagta nispa rimaskata mana iachaspapas , munanakumi , Moisés ima rurangapa niskata iachachig taitakuna tukungapa .
Kasami iachanchi : Moisés niskata imasa allilla ruraspa kaugsangapa iachachigpika , sumami ka .
Kasapasmi iachanchi : Moisés niska , allilla kaugsanakuskata iuiachingapa mana kanchu . Subirbiaspa mana uiagkunamandami ka . Chasallata , mana Taita Diusta manchagkunamanda i tukuipi mana allilla ruragkunamanda , Taita Diusta mana munagkunamanda i paita kamirigkunamanda , taitata i mamata wañuchigkunamanda , pitapas wañuchingapa munagkunamanda ,
kari warmiwa pandarigkunamanda , karipura warmiwasina pandarigkunamanda , runakunata randispa katugkunamanda , llullagkunamanda , llullaspa juragkunamanda i Jesucristomanda allilla iachachiskata tukui sug rigcha sug rigcha nispa wabutigkunamandapasmi ka .
Chi allilla iachachii , tukuipi alli Taita Diuspa askurinti suma Alli Willaitami willaraiá . Chi Alli Willaitami mingawaska ka , nuka willaspa puringapa .
Nukanchipa Iaia Jesucristomi iapa animu karawarka . Pai ima niskata nuka rurangapa kagta iachaspami pai kikin agllawarka , pai ima niskata rurag kangapa . Chimandami nuka paita : “ Pai Siñur ” nini .
Ñugpata karkanimi paimanda mana allilla rimaspa kamidur . Chasallata , paiwa tukuskakunata puchukangapa kalpachidurmi karkani . Paiwa manara iuiarispa , paita mana allilla iachaspami chasa rurakurkani . Chimandami Taita Dius nukamanda llakiripuarka .
Nispa nukanchipa atun Taita Dius , iapa sumami kawawarka . Chasallata , Jesucristowa karamuwarka , paiwa iuiarispa , sumaglla kuiaspa kaugsangapa .
Jesucristo , kai alpamami samurka , pandarii iukagkunata kispichingapa . Chasa rimaika , tukuipi sutipami ka . ¡ Amalai tukuikuna , chasa iuiantrangichi ! Tukuikunamanda mas pandarii iukagmi nuka kani .
Nuka chasa kagpipas , Jesucristo ñugpa nukawa kawachirka , pai tukui pasinsiawa kagta . Chimandami Taita Dius nukamanda llakiripuarka . Chasapika , nuka tukugsamurkanimi , sugkunata kawachigsina pai iapa pasinsiadu kagta ; chasaka paikunapas , Jesucristowa suma iuiarispa , mana puchukaridiru kaugsaita chaskingapa .
Suglla Taita Dius , imaurapas iaia mandagmi ka . Paimi mana kawarig i mana wañug ka . Pai nukanchimanda iapa llakirispa suma kawaskamanda , paita nisunchi : “ Kam , iapa suma allilla atunmi kangi , maituku waranga waranga watakuna ialigpipas ” . Chasa kachu .
Timoteo , nukapa wambrasina kagmanda , imasami Santu Ispirituwa rimagkuna ñugpata kammanda willarkakuna : chasallatami kamta mingakuiki , alli suldadusina Diuspa Rimaimanda makanakugsina kangapa .
Chasaka , Cristowa suma iuiarispa , tukui allilla iuiaiwa imasa chaiaskasina ruraspami kaugsankangi . Ikuti sugkunaka , kikinpa alli iuiaita mana uiaspa , pandarispa , Cristowa iuiariskakunatami wabutirkakuna .
Imeneo i Alejandromi chasapi kankuna . Paikunataka iaia kukutami kararkani , Taita Diusta mana kamingapa iachaikuchukuna nispa .
Tukuimanda ñugpa , kasa iachachingapami mañaiki : tukuikunamanda Taita Diusta mañaspa i ruaspa , “ Pai Siñur ” nispa kangichi .
Atun mandagkunamanda i tukui paikunawa kagkunamandapasmi mañai iukangichi ; chasaka nukanchi , Taita Diusta iuiarispa , tukuipi alli iuiai iukaspa , sumaglla allilla kaugsanakungapa .
Chasa mañagpikunaka , allillami ka . Taita Dius nukanchita kispichidurtami suma kuntintachisunchi .
Paika munanmi , tukuikuna kispichiska kangapa . Paimanda sutipa Alli Willaita iachachukunami muná .
Suglla Taita Diusmi tia . Suglla runami tia , Taita Diuswa i runakunawa pasinsiachig . Chi runa kanmi Jesucristo .
Pai kikinmi sakirirka , tukuikunamanda wañuchii tukungapa ; chasaka , nukanchita kispichingapa . Imasami Taita Dius , chi punchapa niska karka : chasami tukugsamurka .
Chimandami nukapas Jesucristo agllaska kachamuska kani ; chasaka , Alli Willaita willaspa puringapa . Chasa nukata chaiawaku , mana judíu kagkunatapas chi sutipa Alli Willaita allilla iachachingapa , paikunapas Cristowa iuiaringapa . Nuka , mana llullaspallami sutipa kaskata niiki .
Chasamandami munani : karikuna , maipi kaskapipas , Taita Diusta suma iuiarispa mañaspa kangichi , awasinama maki churaspa . Tukuipi alli iuiaiwa mañaspa kangichi , mana piñachirinakuspalla , mana ainirinakuspalla .
Chasallatami munani : warmikunapas , mana iapa awapi i mana achka kulkiwa randiska katangakuna churarichukuna . Umamanda agchakunatapas mana iapa sumaiachichukuna . “ Sumaiasami ” iuiarispa , iapa bali katangakuna , kurita pirlakunata ruraska u imakunapas mana churarispa kaugsachukuna .
Chasapaka , imasami Taita Diusta iuiarispa warmikuna iukankuna kaugsanga : chasallata tukuipi allilla ruraspa kaugsanakuchu .
Warmikuna , tukui ima iachachikuskata upalla uiaspa iachaikuchukuna .
Warmikunata mana sakinichu , karikunata iachachispa , mandag kangapa . Paikuna iukankunami , ima iachachikuskata upalla uianakunga .
Adantami Taita Dius ñugpa wiñachirka ; nispaka Evata .
Chasallata , Adán mana ñugpa llullachii tukurkachu . Warmimi ñugpa llullachii tukurka . Chimandami pandarig tukugsamurka .
Chasa tukugsamuspapas , warmikunaka alli mama kaspami kispiringapa kankuna , tukuikunawa allilla iuiaiwa kaspa , Cristowa suma iuiarispa , tukuikunata kuiaspa i Taita Diusmandalla kaugsaspa .
Kasa sutipami niiki : maikanpas Cristowa tukuskakunapura iachachig taita kangapa munag , allilla rurangapami munaku .
Chimandami iachachig taitata chaiá , ñi imapipas mana piñai tukungasina kangapa . Sug warmillawa kaugsachu . Mana iapa urdimal kachu . Tukuiwa allilla iuiaiwa , sumaglla kuiai tukug , wasima pipas chaiagriskata : “ Iaikui ” nidur kachu . Allilla iachachingapa pudi kachu .
Mana kachu machangichu , piwapas piñachirinakug , kulkimandalla iuiaspa kaugsag . Piliaringataka , pasinsialla iuiaiwa kachu .
Kikinpa wasipipas sumaglla kaugsangapa iachachichu , paipa wambrakuna sumaglla kuiaspa uia kangapakuna .
Maikanpas kikinpa wasipi kaugsanakuskata sumaglla kaugsanakungapa mana iachachii pudigpika , ¿ imasatak Taita Diuswa tukuskakunata pudí , sumaglla kawaspa iachachingapa ?
Cristowa iuiaringapa musuglla kallarikugsina mana kachu . Paiwa musuglla iuiarig kagpika , pudinmi atun kagta iuiaringa . Chiwanka , imasami iaia kuku , urmaspa , justisiai tukurka : chasallatami justisiai tukunga .
Cristowa manara iuiarigkunapas paimanda : “ Allillami kaugsá ” iuiarispa kawanakuchu . Mana chasa kagpika , pudinmi chi iaia kukupa tugllapisina urmaspa , tukui wagllinga .
Cristowa tukuskakunata aidagkunatapas chasallatami chaiá , ñi imapipas mana piñai tukungasina kangapa ; chasaka , suma iuiaiwa kawachukuna . Paikuna rimaska mana ianga kachukuna ; mana machangichu kachukuna ; chasallata , imasapipas kulki mirachingapa iuiaillawa mana kachukuna .
Cristomanda iuiariska mana pipas ñugpata iachaskata charirichukuna , tukuipi allilla iuiaiwa tukuspa .
Kasapas . Paikunata chaiakumi , ñugpa kawaspa , imasa kagtakuna iachangapa . Nispaka , tukuipi alli kagta kawarigpikunaka , pudingakunami , Cristowa tukuskakunata aidag kangapa .
Warmikunatapas chasallatami chaiá , ñi imapipas mana piñai tukungasina kangapa ; chasaka , suma iuiaiwa kawachukuna . Mana kachukuna wasa rimagkuna i iapa urdimalkuna . Suma ruraikunata mana kungarichukuna .
Cristowa tukuskakunata aidag runakunaka , sug warmillawa kaugsaspa , paikunapa wambrakunata i wasipi kaugsagkunata sumaglla kaugsangapa iachachichukuna .
Chi aidagkunataka , allilla ruraskamanda , suma iuiaiwami kawangakuna . Chasaka paikuna , Jesucristowa suma iuiariskamanda mana manchaspallami willangakuna .
Kambagma utkalla chaiagringapa iuiakuspapas , kai kartatami kachaiki .
Chiwanka , nuka unaiagpika , kam iachankangimi , Diuspa wasimandapura imasa kaugsanakugta . Diuspa wasimandakunaka niraianmi Taita Dius imaurapas kaugsagwa tukuskakuna . Imasami wasita pilarkunawa rumikunawa sinchi charí : chasallatami Cristowa tukuskakuna , sutipa Alli Willaita charig kankuna .
Sutipami kasa niiki : nukanchi Cristomanda iuiariska mana pipas iachaskata iachaika , askurinti sumami ka . Kunaura , kasami iachanchi : Cristoka , runa tukuspami kawarigsamurka . Santu Ispiritumi kawachirka , kaugsaipi wañuipipas , pai ñi ima mana pandarig kagta . Anjilkunatami pai kawarirka . Mana judíu kagkunatapasmi paimanda willai uiarigrirka . Kai tukui alpapimi chi paimanda Alli Willaita iuiaringapa tukugsamurka . Paika , sug luarmami apai tukurka , suma punchapi kagringapa .
Santu Ispíritu , allita willaspa , kasami ni : “ Tukurii punchakuna ña chaiamukuura , sugkunaka , Cristowa iuiariikunata sakispa , llullachig kuku wairakunawa iachachigkunatami uiangapa kankuna .
Chi iachachigkunaka , miski simimi iukangapa kankuna . Tukuipi llullaspami kangapa kankuna . Jiru ruraskamandami paikunapa alli iuiaita wañuchii tukuskasina kangapa kankuna .
Chi llullaspa iachachigkunami ningakuna mana kasarangapa ; maikan mikuita mikungapa , sug mikuikunataka sakingapa ” . Chi mikuikunataka , Taita Diusmi ruraska ka ; chasaka , paimanda sutipa Alli Willaita iuiarispa kagkuna , paita : “ Pai Siñur ” nispa , mikuspa kachukuna .
Taita Dius ima ruraskaka , tukui allillami ka . Chimanda , ñi imatapas mana wabutii chaianchu . Sumaglla “ Pai Siñur ” nispami mikudiru ka .
Diuspa Rimaimanda i paita : “ Pai Siñur ” niskakunamandapasmi chi mikuikuna mana mapa kagsina niraiagsamú .
Nuka ima nikuskata Jesucristowa tukuskakunata kam iachachigpika , paipa alli lutrinsinami kankangi . Chi Alli Willaikunata nuka iachachiskata kam uiaspa katichikugpika , alli mikui mikukugsinami kankangi .
Kasapasmi niiki : kai alpamandalla ianga parlukunatapas mana uiakungi . Chasapaka , Taita Diusta iuiarispalla kangi .
Pugllaikuna iachaikuika , mailla allimi ka . Ikuti Taita Diusta iuiariika , tukuimanda mas allimi ka . Kaipi kaugsaimanda i sug luarmandapasmi alli ka .
Chasa rimaika , tukuipi sutipami ka . ¡ Amalai tukuikuna , chasa iuiantrangichi !
Chimandami nukanchi , sinchi trabaju pasaspa ruranchi . Mas iapa llakiikuna pasanakuspapas , Taita Dius imaurapas kaugsagta suma suiaspami chasa mana sakirinchi . Paika , tukuikunata kispichigmi ka . Paiwa suma iuiarigkunatami mas kispichingapa muná .
Nuka ima nikuskata rurangapami iukangi suma iuiachispa iachachinga .
Mana pipas kamta wasa churachukuna , “ Musumi kangi ” nispa . Chasapaka , iukangimi tukuipi alli kanga : rimaskapi , suma kaugsaskapi , kuiaskapi i iuiaskapi , tukui jiru iuiaikunata sakispa ; chasaka , Cristowa suma iuiarigkunata imasa kaugsanakungapa chaiagta kawachingapa .
Nuka manara chaiagrinkama , Diuspa Rimai iskribiraiaskata uiachispa , suma iuiachispa , allilla iachachispa kangi .
Cristowa tukuskapura iacha taitakuna , Santu Ispirituwa rimaspa , kamta maki churaura , Taita Dius karaska ; chitapas mana kungarispalla iuiakungi .
Tukui chikunata rurangapaka , tukuipi suma iuiarispa kangi . Chasaka , tukuikunami kawangakuna , kam allilla iachaita mas iachaikukugta .
Kam kikin iuiaringi , alli iuiaiwa kangapa . Kam kikin iachachikuskatapas kawangi , allillachu ka . Tukuipi mana sakispalla kangi . Chasa ruragpika , kam kikin kispirinkangimi . Kamta uiagkunapasmi kispiringakuna .
Achala runakunata mana sinchi rimangi . Kamba taitatasinami iukangi suma iuiachinga . Musukunatapas chasallata waugkinditasina suma iuiachingi .
Achala warmikunataka mamatasina suma iuiachingi . Sipaskunataka , mana jiru iuiaspalla , paninditasina suma iuiachingi .
Mana iukag sapalla kidaska warmikunataka ima ministiskakunata aidangi .
Maikan biudapas wambrakuna i wambrakunapa wambrakuna iukagpika , chi wambrakunata ñugpa iachachingi , pai kikinpura suma llakirispa , imakunapipas mamata i taitata : “ Pai Mamita , Pai Siñur ” nispa aidanakuchu . Chasa ruragkunami Taita Diusta suma kuntintachinkuna .
Ikuti sapalla kidaska warmika iukanmi , tuta punchapas Taita Diusta iuiarispalla mañaspa , paita iuiaspalla kanga .
Maikan biudapas kikinmandalla alli iuiachirispa kaugsagka , wañuskasinami niraiá .
Nuka ima nikuskata rurangapaka , allilla iachachingi . Chasawaka uiaspa ruragkunata , ñi pipas mana piñai pudingakunatachu .
Ikuti maikanpas paipurakunamanda i maspas kikinpa wasipi kaugsanakuskamanda kuidangapa kungarigka , chi Alli Willaita uiaskata piñarigmi niraiá . Taita Diusta mana uiagkunamanda mas pandarigmi niraiá .
Sapalla kidaska warmikunata aidangapa willaraiaska librupika churangi sugta chunga iali wataiug i suglla kusa iukaskakunallata .
Iukangimi , paikuna allilla ruraspa kagkunata kasa rigsinga : wambrakunata alli wiñachispachu ka ; paipa wasima chaiagriskakunata sumagllachu chaskí ; Taita Diuspalla kagkunata chakikunata maillaspachu ka ; ima llakii iukaskakunatapas sumagllachu aidangapa kawá ; nisunchi : tukui imapipas allilla ruraspa kagta , chasakunata chi librupi churangi aidangapakunata .
Ikuti mas sipas biudakunapa sutikunataka mana chi librupi churangi . Pudinkunami , paikunapa iuiaska munaita mana sakingapa pudispa , Cristota wasa churagsina ruraspaka , ikuti kasarangapa munanakunga .
Chasa ruraspaka , paikuna mana imasa Cristota niskasina ruragmandami pandarig tukugsamunkuna .
Kasapasmi tukugsamunkuna : killa wangu tukuspa , wasi wasillami puringapa munankuna . Mana killa wangulla tukunkunachu . Chankualkuna tukuspa , tukuipi rimarispami purinkuna . Imasa mana chaiaska parlukuna wasa rimaikuna rimaspallami purinkuna .
Chimandami munantrani : sipas biudakunaka ikuti kasarantrakuna , wawita iukachukuna ; allilla wiñachichukuna ; kikinpa wasipi tukui allilla ruraspa kaugsachukuna . Chasaka , iaia kukuka mana pudingachu , ñi ima juchachinga .
Maikan biudakuna , ñami Cristowa iuiariskata sakispa , iaia kukuta katichinakú .
Kasapas . Maikan [ warmi ] Cristowa iuiarig , sug biuda paipura iukagpika , chi biudata sumaglla kawaspa , ima ministiskakunata aidachukuna . Chasaka , tukui Cristowa tukuskakunata mana chaiangachu paita kawangapa . Chiwanka , paikuna pudingakunami , sapalla warmi kidaskakunata aidangapa .
Cristowa tukuskapura iacha taitakunata iukangimi , iskai biaji “ Pai Siñur ” nispa munanga . Diuspa Rimaita willaspa iachachispalla kagkunataka masmi chaiaku kulki karanga .
Chasallatami ñugpamanda librupi willaraiá , kasa nispa : Triguta saruspa iskug wagrata mana simita watangi . Chasallatami niraiá : Maikan trabajagkunatapas chaianmi , trabajaskamanda paganga .
Cristowa tukuskapura iacha taitakunamanda pipas ninakuchu : “ Mana allilla ruranchu ” : iskai u kimsa kawaskakuna mana chasallata willagpikunaka , kam mana ñi imapas uiakungi .
Maikanpas ikuti ikuti pandarigtaka tukuikunapa ñawipi iuiachispa piñangi . Chasa kawaspaka , sugkunaka , mancharispa , mana chasa pandariikunata rurangakunachu .
Taita Diuspa , Jesucristopa i agllaska anjilkunapa ñawipimi kai niraiaskata mingaiki : nuka ima kamta niska iuiachiskakunata rurangi , ñi pitapas mana agllaskasina iuiaspalla .
Manara allilla rigsispa kawaspalla , kamba maki mana pitapas churakungi , Cristowa tukuskapura iacha taita kangapa . Mana kagpika , paikuna mana allilla ruragpikuna , kam pandarikugsinami tukunga . Imakunapipas sumaglla iuiaipi kangi .
Kam ikuti ikuti wigsa nanai ungug kaspa , kunauramanda niikimi : mana iakulla upiangi . Aslla aslla binutami iukangi upianga .
Sugkuna pandariskamanda ñami iacharí , manara kabilduma chaiagrigpita . Ikuti sugkuna pandariskakunamandaka mas nispami iacharí .
Chasallata , ima allilla ruraskakunamanda ñami iacharí . Ikuti manara iachariskaka , mana pakalla kidanchu . Imaurapasmi iacharí .
Maikan lutrinpas , kikinpa patrunta tukuipi suma iuiaiwa uiachukuna . Chasaka , Taita Dius i paimanda ima iachachiskakuna mana kamirispalla kachukuna .
Cristowa iuiarig patrun iukagkunaka mana nichukuna : “ Nukapa patrun , nukawa waugkindisinami ña kanchi . Chiwanka , paita mana uiasa ” . Chasapaka iuiarichukuna , chi patrunkuna Cristowa iuiarig kuiaska waugkindisina kagtakuna . Chasa iuiarispaka , mas allilla rurachukuna . Chi niskakunatami iukangi , sinchi iuiachispa iachachinga .
Maikanpas , Iaia Jesucristopa alli suma rimaikunawa i Taita Diuswa iuiaringapa iachachiskakunawa iuiaringataka , sug rigcha iachachigkunaka ,
atun tukuspa , “ Iachami kani ” iuiarispa , ñi imapi allilla iuiaita mana iukankunachu . Chi runakunaka , ima rimaipipas maskarinkunami , sugkunawa ainichirinakuspa ningapa : “ Kam rimaskaka , mana allilla kanchu ” . Chimandami kasa mana allilla tukugsamú : sugkunata jiru iuiaiwa kawangapa ; piñachirinakungapa ; kaminakungapa ; mana allilla sugkunamanda iuianakungapa ;
sutipa kaskata sakispa , jiru iuiagpura piñachirinakungapa , mana tukurinkama . Chasakuna iuiankunami , Taita Diuswa iuiarispaka , iapa kulki iukag tukugsamungapa kagtakuna . Paikunapagmandaka anchuringi .
Taita Diuswa suma iuiarispaka , mana ñi ima iukaspapas , iapa iukagsinami kanchi . Chasaka , Taita Dius ima karaskallawa allillami kaugsasunchi .
Nukanchi tiagsamuura , ñi imawa mana chaiagsamurkanchichu . Chasallata , wañuura , ñi imapas mana apaspa ringapa kanchichu .
Mikungapa i katanga churaringapa tiachu : chikunallawami iukanchi kuntintarispa kanga .
Ikuti iapa iukangapa iuiarispa munagkunaka , manami pudingapa kankuna , chasa iuiaikunata sakingapa . Tugllapisina urmaspa , wagllichirinkunami . Iapa upasina , tukui iukangapami munagsamunkuna . Chasa iuiaillawa kaskakuna , diltudupami wagllirispa puchukarinkuna .
Kulkita iapa kuiaspa munag , tukui mana allillapi urmachigmi ka . Sugkunaka , kulkillawa iapa iuiaspa , Cristowa iuiariskata sakispa , sug mana alli ñambitami rigsina rurankuna . Chasaka , iapa llakii iukaspallami kaugsankuna .
Kamka , Taita Diuspa runa kaspa , tukui chi jiru iuiaikunamanda anchurispa kaugsangi . Taita Dius ima munaskata ruraspa , paita suma iuiarispa , Cristowa tukui iuiariskata mana sakispalla kaugsakungi . Chasallata , tukuikunata kuiaspa , mana piñanakuspalla , mana atuniachirispalla iuiaipi kangi .
Cristomandalla iuiarispa tukuipi binsispa kangi . Mana puchukaridiru suma kaugsaita , ¡ ujalallapas kichui tukungi ! Chi kaugsaita iukangapami Taita Dius kamta kaiarka . Chasamandami , achkakunapa ñugpa ladu , kam Cristowa tukuskata allilla willarkangi .
Taita Dius tukuita kaugsai karagpa ñawipi i Jesucristopa ñawipi kasami niiki . ( Kikin Jesucristopas , Ponsio Pilatospa ñawipi kikinmanda tapuchiura , allillami willarka . )
Nuka ima niskata allilla ruraspa kaugsangi , mana pandarispalla . Chasa kaugsagpika , kamta mana chaiangachu , ñi imapipas piñai tukungapa . Chasa ruraspa kaugsangi , nukanchipa Iaia Jesucristo ikuti samunkama .
Taita Dius kikin munaska punchami Jesucristota ikuti kachamunga . Pai Taita Diusmi ka suglla , tukuipi iapa suma pudig . Atun mandagkunamanda i iaia mandagkunamandapas mas iaiami ka .
Paillami ñi imaurapas mana wañungapa ka . Mana pipas chaiangasina punchapimi kaugsá . Paita , ñi maikan runa mana kawaska kanchu . Pai , ñi ima mana kawarigmi ka . Tukuikuna imaurapas paita kuiaspa nisunchi : “ Kam , diltudupa tukuikunamanda mas atun mandagmi kangi ” . Chasa kachu .
Kai alpapi iapa iukag runakunata nipuai , mana iapa atuniachiriska iuianakuchu ; kaipi tukurig iukaskakunallawa mana iuiarinakuchu ; kaugsag Taita Diusllata iuiarispa kaugsanakuchu . Taita Diusmi tukui puchugta kará ; chikunawaka , nukanchi allilla kaugsangapa .
Chi iapa iukagkuna , tukuipi allilla rurachukuna . Chi ruraskakunawami , Taita Diuspa ñawipi iapa iukagsina niraiangakuna . Mana michaspalla , ima iukaskata karaspa kachukuna .
Chasa ruragkunaka , saiachingapa wasi muruchu rumikuna kagsinami suma luarpi iukangakuna . Chiwanka , sutipa mana puchukaridiru suma kaugsaitami taringakuna .
Timoteo , kamta mingaskata allilla kawangi . Kai alpamandalla ianga parlukunata mana uiangi . Chasallata , llullaspa alli iachai kagta sug rigcha sug rigcha iachachiskakunata mana tuparingi .
Sugkunaka , chi iachachiskakunata katispa , Cristowa iuiariskata sakispa , sug mana alli ñambitami rigsina rurankuna . Taita Dius , kamwa kagkunata sumaglla kawapuachu .
Taita Dius nukata munawaskamanda , Jesucristo kachamuwaskami kani ; chasaka , paipa suma kaugsaita Jesucristowa karangapa niskamanda Alli Willaita willaspa puringapa .
Kam Timoteotami kai karta kachaiki . Kam , nukapa kuiaska wambrasinami kapuangi . Taita Dius i nukanchipa Iaia Jesucristo , kamta kuiaspa , kammanda llakispa , suma iuiaiwa kawapuachu .
Nuka , tuta i puncha Taita Diusta mañaspa , kammanda imaurapas iuiarispa , Pai Siñurmi nini . Imasami nukapa ñugpamanda taitakuna , Taita Dius imasa niskasina rurarkakuna : chasallatami nukapas , tukuipi suma iuiaiwa pai ima niskata ruraspa kaugsakuni .
Nuka kambagmanda llugsikuura , kamba wiki wakaskatami iuiariwá . Chimandami askurinti munakuni , kamta kawangapa ; chasaka , alli iuiachiwangapa .
Kam Cristowa sutipa suma iuiarigtapasmi iuiarini . Ñugpaka , kamba achala mama Loida , nispaka kamba mama Eunisemi chasa Cristowa suma iuiarispa karkakuna . Kammandapasmi iuiani , paikunasinallatata Cristowa suma iuiarispa kagta .
Chasa kaskamanda , kasami niiki : kamta nuka maki churaura , Taita Dius karamuska ; chi karamuskataka masmi kamba iuiaipi kaugsachirii iukangi .
Mana sugkunata manchaiwa kaugsangapami Taita Dius paipa Ispirituta nukanchita karamurka . Paipa iapa iachaita iukaspa , tukuikunata kuiaspa , tukuikunawa alli iuiaiwa kaspa kaugsangapami Santu Ispirituta karamurka .
Chasa mana manchaspallami nukanchipa Iaiamanda iukangi willanga . Nuka paimanda wichkaraiagpipas , mana mancharikungi . Chasapaka , kamtapas Alli Willaimanda llakichigpika , nukasinallatatami iukangi pasanga . Taita Diusmi kamta paipa iapa iachaita karanga , ima llakiikunapas chaiagpika , alli iuiachiiwa kangapa .
Taita Dius kikinmi nukanchita kispichispa agllarka , paimandalla kaugsangapa . Nukanchita mana agllarkachu , nukanchi ima allilla ruraskamanda . Pai kikin imasa munaskasinami nukanchita iapa kuiaspa agllarka . Kai alpa manara tiaskauramandatami , Jesucristomanda iuiaspa , nukanchita iapa kuiarka .
Kunaura , Jesucristo nukanchita kispichig samuskawami chi kuiaita kawachigsamurka . Jesucristomi wañuita binsigsamurka . Alli Willaiwa willaspa , mana wañudiru suma kaugsaitami iachachigsamurka , nukanchipas taringapa .
Chi Alli Willaita willaspa puringapami Jesucristo agllaska kachamuska runa kani . Chasami nukata chaiawaku , chi Alli Willaita allilla iachachingapa .
Chita willagmandami kaipi llakiiwa pasakuni . Chasa kagpipas , nuka iachanimi piwa iuiarikugta . Chimandami mana manchaiwa kani . Kasapasmi paimanda iachani : pai Alli Willaita mingawaskata , pai kikin samunkamami iuká kawanga .
Imasami nuka , kamta allilla rimaikunawa iachachirkaiki : chasallata kaugsangi . Jesucristowa suma iuiarispa , tukuikunata kuiaspa kaugsangi .
Santu Ispíritu nukanchiwa sugllapi kaugsagwa , Taita Dius paipa Alli Willai mingaskata suma kawangi , mana sug rigcha tukungapa .
Ñami iachangi , Asia alpamanda tukui nukawa kagkuna nukata sakiwagtakuna . Paipura kankunami Fijelo i Ermójenes .
Waugki Onesiforollami achka biaji kawawagsamurka . Paimi nukata alli iuiachiwagsamurka . Chimandami Iaia Jesusta nini : paipa wasipi kaugsanakuskata sumaglla kawapuachu . Paika , nuka wataska wichkaraiaskamanda iachaspaka , mana ñi imapas mancharirkachu .
Chasapaka , Romama chaiagsamungallawa kallarirkami , mana samaspalla maskawangapa , tariwankama .
Tukurii puncha chaiamuura , Iaia Jesús paimanda llakirispa suma kawapuachu . Ñami iachangi , Efeso puiblupipas pai ikuti ikuti nukanchita aidagta .
Kam nukapa wambrasina kagmandami niiki : Jesucristo kamta suma kuiakuskawami iukangi sinchi muruchu tukunga .
Achkakunapa ñawipi nuka iachachiskata uiawarkangi ; chi iachachiskataka Cristomanda tukuipi allilla rurag iachachii pudigkunata nipuangi , paikuna sugkunata iachachichukuna .
Kamka , Jesucristopa alli suldadusina kaspa , iukangimi tukui llakiikunata chaskinga .
Ñi maikan suldadu tukuska mana iukanchu , mana suldadukunapa iuiaita chapuringa . Iukanmi , paita mandag ima niskallata ruranga .
Chasallata , maikan pugllagpas pugllangapa chaiaskasina mana pugllagpika , primiuta manami chaskinga .
Chasallata , maikan saikugta tarpug pudinmi , ñugpa pallagringa .
Chi nuka rimaskataka allilla iuiaripuai . Iaia Jesusmi iuiai karanga , kam tukui ima niraiaskata iachangapa .
Jesucristomanda iuiaringi . Paipa ñugpamanda achala taita , atun mandag Davidmi karka . Pai Jesucristo wañuspa , pai kikinmi kaugsarirka . Chi paimanda Alli Willaitami nuka willakuni .
Nuka chasa willakuskamandami kaipi wataska chariwanakú , wañuchidurtasina . Ikuti Diuspa Rimaika mana wataska kanchu .
Chimandami Taita Dius agllaska runakunamanda tukui llakiita chaskikuni ; chasaka paikunapas , kispirispa , Jesucristowa mana puchukaridiru suma punchapi chaiagringapa .
Kai niraiaskaka , sutipami ka : Nukanchi paiwa sugllapi wañuska niraiagpika , paillawantami kaugsaringapa kanchi .
Paimanda llakii iukagpika , paiwa sugllapimi kagringapa kanchi , mandangapa . “ Paita mana rigsinichu ” nigpika , paipasmi nukanchimanda chasallata ningapa ka .
Nukanchi paimanda kungarigpipas , paika nukanchimanda mana kungarinchu . Pai ima niskata , pai kikin mana pudinchu : “ Mana chasa rurasa ” ningapa .
Chi niraiaskata iuiachipuai . Diuspa ñawipi nipuai , ianga rimai niraiaskakunamanda mana ainichirinakuchu . Chi ainichirinakuskaka , ñi imapa manima allilla kanchu . Chi uiagkuna allilla iuianakuskatami pandachí .
Kamka , mana sakirispallami sinchi iuiai iukangi ; chasaka , Diuspa ñawipi allilla rurag kawaringapa . Chasa allilla ruraspami ñi imapipas mana mancharispalla kankangi . Sutipa Suma Rimaita imasa niraiaskasina allilla iachachipuangi .
Kai alpamandalla ianga parlukunata mana uiakungi . Chasa rimagkunaka , mailla mailla Taita Diusta mana manchagmi tukunkuna .
Chasa pandachispa iachachigkunaka , uiagkunata ismuchigsinami rurankuna . Chasa iachachigpura kankunami Imeneo i Fileto .
Paikunaka , sutipa Alli Willaita sakispami llullaspa ninakú : “ Cristowa tukuskakunaka , ñami kaugsariska kanchi ” . Chasa rimaikunawami sugkuna Cristowa iuiarigkunata pandachinakú .
Chasa ninakugpipas , Taita Dius kikin willaskaka wasita kallariska suma rumipi saiachiskasinami ka , ñi pipas mana kuiuchingasina . Chipika , kasami willaraiá : Atun Taita Diuska , paipa kaskakunata allillami rigsí . Kasapasmi willaraiá : Tukuikuna Jesús nukapa iaia kagta iuiarigkunaka , jiru iuiaikunata sakichukuna .
Kasapas . Atun wasipi mana tianchu kurita i kulkita ruraska upiadirukunalla . Kaspita i alpata ruraskakunapasmi tia . Chikunaka kankunami : sugkunaka , atun punchakunapalla ; ikuti sugkunaka , imaurapipapas .
Nukanchi atun punchapasina kangapa chaianmi , tukui jiru ruraikunata sakispa kaugsangapa . Chasaka , Iaia Jesuspalla kaspa , paimandalla allipimi kasunchi . Tukuipi allilla rurangapa allichiskasinami kasunchi .
Musukunapa mana allilla iuiai munaikunata anchuriskasina kaugsangi . Alli ruraspa , Cristowa suma iuiarispa , alli kuiaspa , sumaglla kaugsangi . Iaia Jesusta tukuipi suma iuiaiwa mañagkunawa sugllapi kangi .
Ianga upasina rimanakuskata mana uiakungi . Ñami iachangi , chasa rimanakuskamanda piñachinakudiru chaiamudur kagta .
Iaia Jesuspa lutrinsina mana iukanchu , ñi piwapas piñachinakuspa kaugsanga . Chasapaka iukangimi , tukuikunawa alli kanga , tukuikunata allilla iachachinga i tukuikunawa mana piñanakuspalla iuiaiwa kanga .
Kamta piñagkunata rimangapa chaiaura , mana atuniachirispalla iuiachingikunata . Chasa iuiachigpika , Taita Diuska paikunata pudinmi karanga , paiwa tukugsamuspa , sutipa Alli Willaita iachagsamungapa .
Chiwanka , paikuna pudinkunami , rigcharigsina tukuspa , iaia kuku ima munakuskata rurangapa wataskasina tugllamanda mitikunga .
Kasapas iachapuai : tukurii punchakuna chaiamuuraka , iapa llakii punchakunami chaiamungapa ka .
Chi punchakuna kaugsanakugka , kikinkunamandalla iukangapa iuiaiwa , iapa kulkita kuiaspa munaiwami kangapa kankuna . Chasakunaka , atuniachirispa , nirispami kankuna : “ Nukami tukuikunamanda mas kani ” . Taita Diusta kamispami rimangapa kankuna ; taitata i mamata mana uiangapa kankunachu ; mana “ Pai ” nispallami kangapa kankuna ; Taita Diusta mana manchangapa kankunachu ;
ñi pitapas mana kuiangapa kankunachu ; piñanakuspaka , mana kungarigkunami kangapa kankuna ; iangami pitapas juchachispa kangapa kankuna ; jiru iuiaikunata mana arkangapa pudingapa kankunachu ; ima kawariskata puchukaspami ringapa kankuna ; tukui allilla kaskakunatapasmi puchukangapa munangapa kankuna ;
pitapas llullaspa apichispami munangapa kankuna ; mana iuiarispallami imapas rurangapa kankuna ; atuniachirispa iuiaspami kangapa kankuna . Taita Diusta munangataka , kikinkunamandallami iuiarispa kangapa kankuna .
Taita Diuswa kagsinami kawaringapa kankuna . Nigpika , kikinkunapa ruraikunawaka mana chasa kagta kawachinkunachu . Chasakunataka sakingi , anchuringi , ianga kawangi , paikunawa mana kangi .
Paipuramanda sugkuna , wasikunama llullachispa iaikuspa , mana iuiaiiug pandarii iukaska warmikunatami maskankuna ; chi warmikunaka , sug rigcha sug rigcha jiru munaiwa aliui tukuskasina kaspa ,
iachaikui iachaikui apakugpipas , sutipa Alli Willaita mana imaurapas iachagsamungapa kankunachu .
Imasami Janes i Jambres , jiru iachakuna kaspa , mana munarkakuna Moisesta uiangapa : chasallatami chi llullachig runakuna , sutipa Alli Willaita mana uiangapa munanakú . Iapa jiru iuiaikunami iukankuna . Taita Diuswa kagsina kawarispapas , ianga sug rigchami iuiarinakú .
Chasa pandachigkuna , mana iapa unaiangapa kankunachu . Imasami chi Moisesta iskai mana munagkuna , upasina kawachirirkakuna : chasallatami chi pandachigkuna , tukuikunapa ñawipi upasina kawachiringapa kankuna .
Kamka , allillami iachangi , nuka imasa iachachikuskata , imasa kaugsakuskata , imasa iuiakuskata , imasa Cristowa suma iuiarispa kaskata , imasa sugkunawa mana piñanakuspalla kaskata , imasa sugkunata kuiaspa kaskata , imasa allillata charirig kaskata ,
imasa jiru iuiaiwa kalpachii tukuskata ; imasa iapa llakiikuna iukaskatapasmi allilla iachangi . Kammi iachangi , imasami Antiokia , Ikonio i Listra puiblukunapi nuka iapa llakiikuna iukaspa , kalpachii tukurkani . Tukui chikunamanda , Iaia Jesusmi kispichiwarka .
Jesucristomandalla sumaglla kaugsangapa munagkunata , tukuikunatami jiru rurangapa munangapa kankuna .
Chi jiru pandachispa ruragkunaka , mas jiru mas jirumi ruraspalla kangapa kankuna . Sugkunatami pandachingapa kankuna . Paikunatapas , sugkunami pandachingapa kankuna .
Kamka , ima Cristomanda iachaikuspa iuiakuskata mana sakispalla kaugsangi . Allillami iachangi : pikunami kamta iachachirkakuna .
Wawa kauramandatami Diuspa tukuipi iapa alli Rimaita iachaikuska kangi . Paipa Rimaiwa pudirinmi , allilla iachaikuspa , Jesucristowa suma iuiarispa , kispiringa .
Tukui chi rimaikuna , Taita Dius kikin iuiachiskawa ruraskami ka . Paipa Rimaiwa allillami ka iachachingapa i mana alli ruragkunata iuiachingapa ; chasaka , mana allilla ruraikunata sakichukuna . Chasallatami alli ka iachachingapa , Taita Dius ima munaskata ruraspa kaugsanakungapa .
Chasaka Taita Diuspa runakuna , suma iuiachiska i allilla iachachiskami kangakuna , tukuipi allilla ruraspa kaugsangapa .
Taita Diuspa ñawipi i Iaia Jesucristopa ñawipimi kasa niiki . Pai Jesucristomi samungapa ka , kaugsakunata i wañuskakunatapas ima ruraskakunamanda iuiachispa kawachingapa .
Diuspa Rimaita allilla iuiachispa , munanakuskata i mana munanakuskatapas willangi . Imaurapas iachachingi , mana piñaspalla . Mana allilla ruraskakunata sumaglla iuiachingi . Mana sambaiaspalla , tukuikunata rimangi , allilla kaugsachukuna .
Allilla iachachiikunata mana uiangapa punchakuna , ñallami chaiamungapa ka . Chi mana uiagkunaka , kikinkuna imasa munaskasina achka iachachigkunatami maskangakuna , pai kikinkuna ima munaskallata iachaikungapa .
Sutipa Alli Willaita mana uiaspa , munangapami kankuna , ianga parlukunallata uiangapa .
Ikuti kamka , mana iapa urdimal kangi . Ima llakii chaiagpika , upalla kangi . Alli Willaita willaspalla kangi . Kam tukui rurangapa chaiaskata allilla ruraspa kangi .
Nukata wañuchiwangapa puncha ñami chaiamuku , chiura Taita Diusta karagsina tukuspa , paita alli iuiachingapa .
Alli Willaita willaspa , alli suldadusinami kunankama kani . Kalpakuskasinapi chaiangapa kaskama ñami chaiakuni . Jesuswa suma iuiariskata mana sakispallami kunankama kaugsakuni .
Chasa allilla kaugsakuskamanda , ñami llaugtu allichiska suiawaku . Chi llaugtutaka , Iaia Jesusmi , pai samug puncha iukachiwagsamungapa ka . Paimi ka imasa chaiaskasina justisiai rurag . Chi llaugtutaka mana nukallata karawagsamungapa kanchu . Maikan pai samungapa puncha chaiangapa suianakuskatapasmi chasallata karagsamungapa ka .
Imasa ruraspapas , utkalla samui , nukata kawawangapa .
Waugki Demaska , sitawaspami rirka Tesalónika puibluma . Kai alpapi tiaskakunallatami pai mas munarirka . Waugki Kreskenteka , Galasia alpamami rirka . Waugki Titoka , Dalmasia alpamami rirka .
Waugki Lucasllami nukawa ka . Kam samuura , waugki Marcosta pusamuwangi . Paipas allillami tukuwanga , nukawa Alli Willaita willangapa .
Waugki Tikikotaka Efeso puiblumami kacharkani .
Kam samuura , Troas puiblupi waugki Karpopa wasipi nuka sakiska churaridiruta i librukunata apamuwangi . Chimandaka , iskribiraiaska karakunata mana kungarispalla apamuwangi .
Alejandro iruta imapas ruragka , nukata jirumi rurawarka . Pai ima ruraskamanda , Iaia Jesusmi llakiripuanga .
Paimi nukanchi rimaskata : “ Chasaka mana kanchu ” sinchi nikurka . Chimanda kampas , paita mana rimangi .
Nukata justisiapagma musuglla apawauraka , ñi pipas mana tiarkachu , nukamanda rimapuangapa . Tukuikunami , nukata sakiwaspa , rirkakuna . Nuka ninimi : paikunataka , Taita Dius mana imapas piñapuachu .
Iaia Jesusmi , nukawa sugllapi kaspa , tukuipi animu karawarka . Chasawami Alli Willaita nuka allilla willarkani , tukui mana judíu kagkunapas uiangapa . Chi puncha , wañuchiwangapa ninakuskamandami Iaia Jesús nukata kispichiwarka .
Tukui mana alli runakunamandapasmi kispichiwangapa ka . Michawangapami ka , sug luarpi pai suma mandakuskapi nuka chaiagrinkama . Pai Jesusta imaurapas nisunchi : “ Kam , iapa suma atunmi kangi , maituku waranga waranga watakuna ialigpipas ” . Chasa kachu .
Pani Priskata , paipa kusa Akilata i waugki Onesiforopa wasipi tukui kaugsanakuskata : “ Puangi ” nipuai .
Waugki Erastoka , Korinto puiblupimi chisiaku . Waugki Trofimotaka Mileto puiblupi ungugmi sakirkani .
Kamka , utkalla samui , manara tamia punchakuna chaiamugpi . Eubulo , Pudente , Lino , Klaudia , tukui sug waugkindikuna i panikunapasmi kamta : “ Puangi ” ninakú .
Iaia Jesús , kamwa kachu . Taita Dius , kamwa kagkunata sumaglla kawapuachu .
Nuka Pablo , Taita Diuspa lutrinsina , Jesucristo kachamuskami kani , Alli Willaita willaspa puringapa ; chasaka , Taita Dius agllaskakuna paiwa suma iuiaringapa ; chiwanka , chi sutipa Alli Willaita iachagsamuspa , paita iuiarispa kaugsangapa .
Chasa kaugsaspaka , mana puchukaridiru suma kaugsaita iukangapami suianakunchi . Kai alpa manara tiagpitami Taita Dius , mana llullag kaspa , nukanchita chasa karangapa nirka .
Kunaura , Taita Dius niska punchami chaiarka , paipa Rimaita willangapa . Chasa willangapaka , Taita Dius nukanchita kispichigmi mingawaspa kachamuwarka .
Kam Titotami kai karta kachaiki . Kamka , nukasinallatata Jesucristowa suma iuiarispa , nuka kikinpa wambrasinami kapuangi . Taita Dius i Jesucristo nukanchita kispichig , kamta kuiaspa , suma iuiaiwa kawapuachu .
Kasamandami kamta Kreta alpapi sakirkaiki : chipi kaugsanakuskata alli ruraikunata mas suma iuiachispa iachachingapa . Tukui puiblukunapi Cristowa tukuskapura iachachig taitakunata agllangapapasmi sakirkaiki ; imasami nuka mingarkaiki : chasa .
Iachachig taitakunaka iukankunami kanga ñi imapipas mana piñai tukungasina . Sug warmillawa kaugsachukuna . Paipa wambrakunaka , Cristowa suma iuiarigkuna kachukuna . Mana pipas paikunamanda nichukuna : “ Mana alli runakunami kankuna ; taitata mana uiagkunami kankuna ” .
Maikanpas iachachig taita kaskataka , Taita Dius tukui Cristowa tukuskakunatami mingaska ka . Chimandami paita chaiá , ñi imapipas mana piñai tukungasina kangapa . Mana kachu paipa iuiaillawa rurag , maituku sugkuna : “ Mana rurakuchu ” nigpipas . Mana kachu rabiarig , machangichu , piliarig , imasapipas kulki mirachingapa iuiailla kag .
Chasapaka iukanmi , wasima pipas chaiagriskata : “ Iaikui ” nidur kanga , imapipas allilla ruraita iuiaspalla ruranga , tukuikunawa allilla iuiaiwa i tukuipi alli kanga , Taita Diusmandalla kaugsanga , ima jiru iuiarispa munai apigpipas , chita mana ruraspalla .
Diuspa sutipa Rimaita iachachiskataka mana kungarispallami iuká kaugsanga ; chiwanka , sugkunata suma iuiachispa , allillata iachachingapa ; chasallata , maikanpas : “ Diuspa Rimai mana allilla kanchu ” ninakuskata allillapi iuiachingapa .
Alli Willaita mana uiagkunaka , achkakunami tiankuna . Judiukunapa marka churachingapa iachachigkuna , maspasmi mana uiangapa munankuna . Chasakunaka , ianga rimaspami sugkunata pandachinkuna .
Chasakunata chaianmi upallachingapa . Paikuna mana allillata iachachinakunchu . Paikuna iachachispami wasipi tukui kaugsagkunata pandachinakú . Chasaka , kikinkunamandallami kulki mirachinakú .
Kretamanda sug willag runa , chi alpapi kaugsanakuskamanda kasami nirka : “ Kai Kretapi kaugsagkuna , imaurapas llullaspa , jiru ruraspa , killa wangu mikungapaglla iuiaspami kankuna ” .
Chasa nispa , sutipa kaskatami willá . Chasamanda , paikunata sinchi piñaspa iuiachingi ; chasaka paikuna , Cristowa mas suma iuiarigkuna kangapa .
Chiwanka , judiukuna kikinpa iuiaiwa rimanakuskata mana uianakuchu . Ñi sutipa Alli Willaita sakiska kagkunatapas ima niskata ruranakuskata mana uianakuchu .
Alli iuiaiwa kagkunaka , tukuipi alli iuiaiwami kawankuna . Ikuti mana Cristowa iuiarispa jiru iuiaiwa kagkunaka , tukuipi mana alli iuiaillawami kawankuna . Paikunapa iuiaipi ima iuiariskapipas , jiru iuiaillami tukugsamú .
“ Taita Diusta rigsinimi ” nigpipas , mana paita rigsigsinami jiru ruraspa kaugsankuna . Chasa kaugsagkunaka , millangasinami tukunkuna . Iapa subirbi kaspami mana pudinkuna , ñi imapas allilla rurangapa .
Kamka , allilla iachachiskallata rimangi .
Achala runakunata iachachingi , mana iapa urdimal kachukuna ; tukuiwa allilla iuiaiwa kaugsanakuchu , ñi imapipas mana piñai tukungasina . Cristowa suma iuiarispa , tukuikunata allilla kuiaspa , tukuikunawa mana piñanakuspalla kaugsanakuchu .
Achala warmikunata chasallata iachachingi , paikuna Taita Diuspalla kagkunasina kaugsachukuna , mana pimandapas wasa rimaspalla , mana machaspalla . Chasa sumaglla kaugsaspami pudinkuna ,
mas sipas warmikunata suma iuiachispa iachachinga , paipa kusata i wambrakunata kuiangapa ,
tukuikunawa allilla iuiaiwa kangapa , tukuiwa alli kangapa , wasipi ima tiaskata ima ministiska ruraspa kangapa i kikinpa kusata suma uiaspa kaugsangapa . Chasa kaugsagpikunaka , ñi pipas mana pudingakunachu , Diuspa Rimaimanda ningapa : “ Mana allilla kanchu ” .
Musukunataka chasallata iuiachingi , tukuikunawa allilla iuiaiwa kangapakuna .
Kamka , tukuipi allilla rurangi . Chasaka sugkuna , kamta kawaspaka , chasallatami rurangakuna . Alli Willaita suma iachachingi , mana urdimal nispalla .
Chasallata , imapipas allilla rimangi . Chasaka , mana pipas kammanda : “ Mana allilla kanchu ” ningakunachu . Chasa ruragpika , maikan kamta piñagkunapas , mancharispa , mana pudingakunachu , ñi ima jirupas nukanchimanda rimangapa .
Lutrinkunata iachachingi , patrunta tukuipi sumaglla uiachukuna . Mana ainirispalla , patrun ima niskata sumaglla rurachukuna .
Sisai kagpikunaka , mana ikuti sisachukuna . Chasa sumaglla kaugsagpikunaka , Taita Dius nukanchita kispichigmanda iachachiska iapa suma kaskatami sugkunata kawachingakuna .
Taita Dius , kikinpa wambrata kachamuspa , paipa suma kuiaitami kawachirka ; chasaka , tukui runakuna kispiringapa .
Chi kuiaiwa iachachimukumi , mana allilla iuiaikunata i jiru ruraikunata nukanchi sakingapa ; chiwanka , tukuikunawa allilla iuiaiwa kaspa , allilla ruraspa , Taita Diusmandalla iuiarispa , kai alpapi kaugsanakungapa .
Kasapasmi iachachimuku : kuntintulla suiangapa , Taita Dius ima niska tukugsamunkama . Chika niraianmi , nukanchipa atun Dius i kispichig Jesucristo sumaglla ikuti samungapa puncha chaiankama .
Pai kikinmi sakirirka , nukanchimanda wañuchii tukungapa ; chasaka , nukanchi tukui pandariskakunata kispichingapa . Chiwanka nukanchi , armaskasina limpiulla tukuspa , paipalla runakuna niraiangapa . Chasaka munanakusunchimi , tukuipi allilla ruraspa kaugsanakungapa .
Chasami iukangi , tukui iachaiwa sinchi rimanga i iuiachinga . Mana allilla ruranakuskataka iukangimi piñanga . Kamta , ñi pipas mana wabutichu .
Tukuikunata iuiachingi , maikan mandag ima niskata suma uiaspa , ruraspa kaugsanakuchu . Imaurapas iuiaipi kachukuna , allilla rurangapa .
Mana pimandapas wasa rimachukuna . Piliaringataka , tukuikunawa mana piñanakuspalla i mana atuniachirinakuspalla iuiaipi kachukuna .
Nukanchipas , ñugpata upasinami karkanchi . Taita Diusta mana uiaspallami chingaskasina karkanchi . Tukui jiru munaiwa , nukanchi alli iuiachiringapa iuiaiwa wataskasinami karkanchi . Parijuma piñanakuspa , jiru iuiaiwa kawanakuspa , tukui jiru ruraspami kaugsanakurkanchi .
Chasa kaugsanakugpipas , Taita Dius nukanchita kispichig , runakunamanda llakirispa , paipa suma kuiaitami kikinpa wambrawa kawachimuspa ,
nukanchita kispichirka . Nukanchi allilla iuiarispa ruraskakunamandaka , mana ; nukanchimanda llakispami pai kikin kispichirka . Nukanchipa pandariskakunata maillaskasinami ikuti tiagsamugsina niraianchi . Santu Ispirituwami chi musu kaugsaita iukanchi .
Jesucristo nukanchita kispichigmandami Santu Ispirituta nukanchita achka karamurka ;
chasaka nukanchi , paipa suma kuiaiwa mana pandarig niraiagsamungapa . Chiwanka suianakunchimi , mana puchukaridiru suma kaugsaita chaskingapa .
Chi willaika , tukui sutipami ka . Munanimi , kampas sugkunata sinchi rimaspa iuiachingapa . Chasaka Taita Diuswa suma iuiarigkuna , allilla ruraspami kaugsangakuna . Chi tukui suma iachachiikunaka , tukuikunamanda allipami kankuna .
Sugkuna ianga rimanakuskata mana uiakungi . Chasallata , ñugpamanda taitakuna imasa kagkunamanda parlukunata mana uiakungi . Moisés rurangapa niska ima niraiaskata paipura ainichirinakuskatapas mana uiakungi . Chi parlukunaka , iangallami rimanakú ; ñi pimandapas mana allilla tukunchu .
Maikanpas Cristowa tukuskakunata sugkunawa sugkunawa piñachirinakuskataka sug biaji sug biaji piñaspa , allillapa iuiachingi . Iskaima rimaskata mana uiagpika , kamkunapurapagmanda llugsichingi .
Kasa iuiaringi : chasakuna , kikinkunami pandarinakú . Chasa pandariskakunawaka kikinkunami maskarinakú , diltudupa ninama sitai tukungapa .
Waugki Artemasta u Tikikota nuka kambagma kachaura , mana unailla Nikópolis puibluma samungi kawawangapa . Chipimi nuka iuiakuni , tamia punchakuna ialichingapa .
Waugki Zenas , justisiakunata nukanchimanda rimagmi ka . Paita , waugki Apolostapas , kam masa pudiska aidapuangi . Chasaka , paikuna purinakuura , mana imapas pisingakunatachu .
Nukanchi kikinpura Cristowa tukuskakunapas iachaikuchukuna , suma ruraspa , ministiskakunata aidangapa . Chasa aidagkunaka , allillapami kaugsanakunga .
Nukawa sugllapi kagkuna , tukuikunami kamta : “ Puangi ” ninkuna . Cristowa iuiarispa nukanchita kuiagkunata : “ Puangi ” nipuai . Taita Dius , tukui kamwa kagkunata sumaglla kawapuachu .
Nuka , Jesucristomanda willaskamandami kai karsilpi wichkaraiani . Waugki Timoteowa kaspa , kam kuiaska nukanchisinallatata willag Filemontami kai karta kachaiki .
Chasallata pani Apiata , nukanchisina alli suldadusina waugki Arkipota i kamba wasipi tandarispa Cristowa tukuskakunatami kaita kachaikichita .
Nukanchipa Taita Dius i Iaia Jesucristo , kamkunata kuiaspa , suma iuiaiwa kawapuachu .
Kam Iaia Jesuswa suma iuiarispa , paita iapa kuiag kaskatami iachani . Chasallata , Taita Diusmandalla tukui kaugsagkunata kam allilla kuiaspa aidaskamandapasmi iachani . Chimanda nuka , imaurapas kammanda nukapa Taita Diusta mañaspa , Pai Siñurmi nini .

Kasami Taita Diusta mañapuiki : kam nukanchisina Taita Diuswa iuiarigmanda , Cristollatata nukanchita tukuipi allilla karamuskata kam iachagsamungapa .
Kam waugkita : Pai Siñurmi niiki , Taita Diusmandalla kaugsagkunata kuiaspa , allilla aidapuaskamanda . Chasa iachaspaka , nukapas , kuntintarispa , iapa alli iuiachiiwami kani .
Kasapasmi niiki : nuka , Cristo kikin agllawaska kagmanda , kamta ningapami pudiiki , imasa rurangapa chaiagta .
Chasa pudispapas , kuianakuspami kasa mañaiki . Nuka Pablo , ña rukumi kani . Jesucristomanda willaspa purikugmandami kunaura kai karsilpi wichkaraiani .
Nuka kaipi kankama , waugki Onesimoka , Jesucristowa suma iuiarigsamuspa , nukapa wambrasinami tukugsamurka . Paimandami kamta kasa mañakuiki .
Onésimo , ñugpata kamba lutrin kaspa , kamta ñi imapa mana bali karkachu . Ikuti kunauraka , kammanda i nukamandapas iapa suma ruragmi tukugsamurka .
Paita kutichikuikimi . Imasami nukata suma chaskiwantrangi : chasallata paitapas suma chaskipuangi .
Paita munakurkanimi , nukawa kidarichu ; chasaka , nuka Alli Willaimanda wichkaraiaskapi kankama , kamba kuintapi pai aidawangapa .
Chasa iuiakuspapas , kam manara “ Ari ” niwankama , mana munanichu chasa rurangapa . Chasaka , kam mana aidawankangichu nuka niskamanda . Kam kikin iuiarispa munagpimi chasa aidawankangi .
Onésimo , kamba ladumanda manachar iapa unaika anchurirka . Kunauramandaka , imaurapasmi kamllawa kangapa ka .
Kunauramanda , kamba lutrintasina mana charingi . Lutrinmandapas mas allillami kapungapa kangi . Kuiaska waugkimi kunauramanda niraiangapa ka . Pai , ñami nukapa kuiaska kapuá . Kam , masmi iukangi paita munanga ; pai runa kagmandalla , mana ; Iaia Jesuswa nukanchiwa pariju iuiarispa kagmanda .
Imasami nukata kamba alli waugkitasina iuiariwangi : chasallata nukata chaskiwagsina paitapas chaskipuai .
Pai imapipas pandariska kagpi u ima apaska kutichingapa chaiagpika , nukami kutichisaki .
Nuka Pablo , nuka kikinpa makiwami iskribiiki , nispa : nukami kutichisaki . Chasa nispapas , nuka nintraikichar , kamta nukapas dibichiska kagta , Alli Willaita iachachiskamanda .
Ari , waugki , kam Iaia Jesuswa iuiarispa , nuka niskata allilla rurapuai . Chasa ruraspaka , Cristopa kaspa , nukata allillami kuntintachiwankangi .
Nuka niskata kam rurangapa kaskata iuiaspami kai kartata kachaiki . Kam , mana nuka mañaskallata rurangapa kangichu . Mas allilla rurangapa kaskatami iachani .
Kasapasmi mañaiki : wasi maskapuai , nuka chaiagriura , chisiagringapa . Kamkuna Taita Diusta mañapuanakuskamandami suiakuni , pai uiaspa , kamkunapagma kachawachu .
Jesucristomanda willaskamanda , nukawa wichkaraiag waugki Epafrasmi kamta : “ Puangi ” niku .
Nukawa Alli Willaita willag waugkikuna Marcos , Aristarko , Demas i Lucaspasmi , “ Puangi ” ninakú .
Iaia Jesucristo , kamkunata sumaglla kawapuachu . [ Chasa kachu . ]
Ñugpataka Taita Dius , nukanchipa ñugpamanda taitakunata ikuti ikuti , sug rigcha sug rigcha , Santu Ispirituwa rimagkunawami willadur karka .
Kai tukurii punchakunaka , pai kikinpa wambrawami nukanchita rimagsamurka . Pai kikinpa wambrawami tukui alpakunata rurarka . Pai kikinpa wambratami tukui kararka .
Pai wambrami ka Taita Diuspa iapa suma luarpi paipa punchawa punchaiachig . Taita Diussina rigchallatatami kawari ka . Pai , tukui pudispa , pai kikinpa rimaillawantami tukuita suma charí . Paillatatami , nukanchipa pandariikunata anchuchii ruraspa , suma luarpi iapa atun Taita Diuspa alli ladu tiarigrirka .
Chasaka , anjilkunamanda mas atuniachiskami tukurka . Paipa sutipas , paikunapa sutikunamanda mas atunmi ka .
Ñi maikan anjiltapas , Taita Dius mana kasa nirkachu : Kam , nukapa wambrami kangi . Nukami kuna puncha kaugsai karaiki . Kasapasmi ñugpamanda librupi nirka : Nukami paipa Taita kangapa kani . Pai , nukapa wambrami kangapa ka .
Paipa suglla wambrata kai alpama kachamuspaka , kasami nirka : Nukapa tukui anjilkuna , paita kungurispa , nipuangichi : “ Iapa allimi kangi ” .
Anjilkunamandaka kasami ni : Paipa anjilkunatami kachá , wairasina pai ima niskata ruragkuna kangapa . Pai ima niskata sug nina sindi rilampasina mana unailla ruragmi kankuna .
Ikuti kikin Taita Diuspa wambrataka kasami ni : Kam , Diusllatata kaspa , diltudupami mandangapa kangi , maituku waranga waranga watakuna ialigpipas . Tukui imapipas allilla mandagmi kangi .
Allikunatami kuiarkangi . Ikuti mana allikunataka mana munarkangichu . Chimandami kamba Taita Dius kam Diusllatata kaskata agllarka . Chiwanka , kamta karamurkami , kamwa kagkunamandapas mas alli iuiachiiwa kangapa .
Kasapasmi paita nirka : Kam Taitikumi kallariskapi kai alpata rurarkangi . Kamllatatami sug luartapas rurarkangi .
Chikunaka , tukuimi puchukaringapa kankuna . Ikuti kamka , imaurapas kaugsallami kangapa kangi . Tukui chi wiñaskakunaka , katanga rukuiaskasinami tukungapa kankuna .
Katangata patarigsinami rurangapa kangi sitangapa . Maugka katangata sitaspa , musu katanga churachigsinami rurangapa kangi . Chasa ruraspapas , kam kikinllatatami kangapa kangi . Ñi imaurapas mana wañungapa kangichu .
Ñi maikan anjiltapas , Taita Dius mana imaurapas kasa nirkachu : Nukapa alli ladu tiarii , nuka tukui kamta mana munagkunata apagrispa , kamba chaki sarudiru ukuma churankama .
Tukui anjilkunaka , ispiritukunallami kankuna , Taita Dius ima munaskata ruragkuna . Paikuna kachamuskami kankuna , suma luarpi diltudupa kispirigringapa kagkunata aidag kangapa .
Chimandami nukanchita chaiaku , chi Alli Willaita uiaskata mas suma iuiaringapa ; chasaka , sug ñambipisina rinakuskamanda mana chingagringapa .
Taita Dius anjilkunawa Moisesta willaskataka , ñugpamandakuna iukarkakunami uiaspa , chi Willaita imasa niraiaskasina rurangakuna . Maikankunapas chi willaskata uiaspa , mana chasa ruragkunaka , imasa chaiaskasinami justisiai tukurkakuna .
Nigpika nukanchi kikinkuna , chi kispiringapa kaskamanda iapa suma Alli Willaita kungarigpika , ¿ imasatak iuiasunchi , Taita Dius llakiriskamanda kispiringapa kagtakuna ? Iaia Jesús kikinmi ñugpa willarka , nukanchi imasa ruraspa kispiringapa kagtakuna . Chiuramandaka , paita uiagkunami nukanchita chasa kaskata willagsamurkakuna .
Taita Diuspas , ujnangasina mana pipas rurangasinakunawami kawachimurka , Jesús sutipa allilla willakugta . Chimanda , pai imasa munaskasina , Santu Ispirituwami nukanchita sug rigcha sug rigcha karamú . Chikunawapasmi kawachimú , Jesús sutipa allilla willag kagta .
Taita Dius mana anjilkunata churarkachu , nukanchi rimanakuska musu alpata mandagkuna kangapa .
Mana kagpika , sug ñugpamanda librupi , maikanchar Taita Diusta kasa nispa willamú : ¿ Imapatak runakunamandalla iuiaringi ? ¿ Imapatak paikunamanda llakingi ?
Manancha unaillapimi paikunata churarkangi , anjilkunamandapas mas uchulla niraiangapakuna . Chasa churaspapas , paikunata iapa suma llaugtuchispami atuniachirkangi .
Tukuitami paikunapa chaki ukuma kagsina churarkangi , paikunamandalla kangapa . Taita Dius , chasa tukuita churaspaka , mana sakirkachu , ñi imapas runakunamanda mana kangapa . Tukuimi sakirka , runakunamandalla kangapa . Chasa kagpipas , kunankama manara kawanchichu , tukui imasa niskasina tukugsamugta .
Jesustami iuiaipi kawanchi . Paitami Taita Dius manancha unaillapi churarka , runa tukuspa , anjilkunamandapas mas uchulla kangapa . Taita Dius kikinmi nukanchita iapa kuiaspa munarka , pai Jesús tukuikunamanda wañuchu . Jesús , chasa wañuspaka , kunaura iapa suma llaugtuchispa atuniachiskami ka .
Tukui tiaska , Taita Diuswami ka . Tukui , paimandallami tia . Taita Diusllatatami muná , achka wambrakunata paipa suma puncha luarma chaiachigringapa . Chimandami nukanchipa kispichig Jesús kikinta chaiarka , achka llakii nanaikuna iukaspa , wañungapa . Chasawami kawachirka , paipa Taita Dius imasa munakuskasina tukuipi allilla ruraspa runa kagta .
Pai Jesús , nukanchita tukui pandariikunata anchuchig , i nukanchi kikinkunapas , tukuikuna suglla Taitapami kanchi . Chimandami Jesús mana manchaspalla nukanchita ni : “ Waugkikuna ” i “ Panikuna ” .
Chasallatami ñugpamanda librupi willaraiá , kasa Taita Diusta nispa : Kammanda nukapa waugki i panikunatami willangapa kani . Kamta suma iuiarigkuna sugllapi kaskakunapa chaugpimandami suma birsiukuna kantangapa kaiki .
Kasapasmi niraiá : Taita Diusllatami suma iuiarispa suiangapa kani . Ikuti kasapasmi niraiá : Kaipimi kani , Taita Dius karawaska wambrakunawa .
Imasami suglla taitapa i mamapa wambrakuna , tukuikuna chi iawarmandallatata kankuna : chasallatami Jesuspas , nukanchisina aichaiug runa tukugsamurka ; chasaka , pai wañuskawa , wañuima apakugta binsingapa . Chi wañuima apakugka , iaia kukumi ka .
Wataraiagsina wañuita manchaspa kaugsanakugmanda , tukui paikuna kispirigsina kangapami Jesús wañurka .
Paika mana kai alpama samurkachu anjilkunamanda . Abrahampa wambra niraiaskakunamandami samurka .
Chimandami iukarka , runa tukuspa , tukuipi nukanchisinallatata tukugsamunga , waugkindisina kangapa ; chasaka pai , tukui ima niskata allilla rurag kaspa , iaia sasirduti nukanchimanda llakig , Taita Diuspa ñugpa ladu tukugringapa ; chasallata , pai wañuskawa tukuikunapa pandariikunata anchuchingapa .
Paika , iapa llakiimi iukarka , jiru rurangapa iuiaikuna chaiaura . Nigpika , chi iuiaikunata : “ Mana ” nispami binsirka . Chimandami pudí , maikantapas jiru rurangapa iuiaikuna chaiaskata chi iuiaikunamanda michanga .
Chimanda , Taita Diuspalla kag taitakuna i mamakuna , paiwa suma luarpi kagringapa agllaskakuna , Jesusta suma iuiariichi . Paika , Taita Dius kachamuska iaia sasirdutimi tukugsamurka . Paiwami suma iuiarispa kanchi .
Imasami Moisés , tukui Israelmanda runakuna Diuspa wasisina niraiaskakunamanda tukui imasa Taita Dius munaskata rurarka : chasallatami Jesús , iaia sasirduti kangapa churai tukuspa , Taita Dius tukui ima munaskata allilla rurarka .
Imasami chaiá , allilla wasichigta : “ Kam ruraska wasimanda mas allimi kangi ” ningapa : chasallatami Jesusta chaiá , Moisesmanda mas suma atuniachingapa .
Maikan wasipas iukanmi , pipas wasichig tianga . Chasallatami nini : tukui ima kawariskaka , Taita Diusmi rurarka .
Moiseska , Taita Dius ima munaskata ruraglla kaspa , Diuspa wasisina tukui niraiaskakunamanda allillami rurarka ; chasaka , Taita Dius ima nikuskata willagridur kangapa .
Ikuti Cristoka , Taita Diuspa wambra kaspa , Diuspa wasisina niraiaska , pai kikinpa wasipisinami allilla rurarka . Nukanchi tukuikunami Diuspa wasisina niraianchi . Paita alli iuiachiiwa suma iuiarispa suianakuskata mana sakispami paipa wasisina niraianchi .
Chiwanka , kasami Santu Ispíritu ñugpamanda librupi willarka : Kuna puncha , Taita Dius ima rimaskata kamkuna uiaspaka , mana tukungichi mana uiagsina .
Moiseswa chusa sitaska alpapi purigkuna , Taita Diusta piñarispami nirkakuna : “ ¿ Ar pudingichu ? ” ; paikunasina mana tukunakungichi .
Kamkunapa ñugpamanda achala taitakuna , chusku chunga watakuna nuka suma allilla ruraskata kawaspapas , charami chipi niwarkakuna : “ ¿ Ar pudingichu ? ” .
Chimandami chi punchakuna kaugsanakuskawa rabiariwarka . Paikunamandami nirkani : “ Imaurapas chingaskakunasina mana allilla iuiaspami purinakú . Nuka munakuskasinaka mana imaurapas munankunachu ruraspa kaugsangapa ” .
Chimandami , paikunawa rabiarispa , mana llullaspalla nirkani : “ Paikuna ñi sug mana iaikugringapa kankunachu nuka alpa karangapa niskama , chipi samarigringapa ” .
Chimandami niikichita , taitakuna i mamakuna , ¡ ujalallapas maikan , mana allilla iuiaspa , Taita Dius kaugsagwa mana suma iuiarispa , anchuriskasina kantrangichi !
Chasapaka , chara kai luarpi kaugsankama , tukui punchakuna kam kikinpura allillapa iuiachinakuspa kaugsanakuichi ; chasawaka ñi pipas , mana pandachii tukuspa , subirbi mana uiag tukungapa .
Imasami Cristowa suma iuiariskawa kallarirkanchi : chasallatami iukanchi , paita mana kungarispalla , wañunkama iuiarispalla kangakuna ; chasaka , Cristo chaskiskata nukanchipas chaskigringapa .
Chimandami kasapas niraiá : Kuna puncha , Taita Dius ima rimaskata kamkuna uiaspaka , mana tukungichi mana uiagkuna . Moiseswa purigkuna Taita Diusta piñarigkunasina mana tukunakungichi .
¿ Pikunatak , Taita Dius rimaskata uiaspapas , paita piñarig karkakuna ? ¿ Manachu karkakuna Ejipto alpamanda tukui Moisés llugsichiskakuna ?
Chasallata , ¿ pikunawatak chusku chunga wata Taita Dius rabiariska karka ? ¿ Manachu jiru ruraska kagkunawa rabiariska karka ? Chi chusa sitaska alpapi purinakugka , tukuimi wañurkakuna .
Chasallata , ¿ pikunamandatak Taita Dius mana llullaspalla nirka : “ Mana iaikugringapa kankunachu nuka alpa karangapa niskama , chipi samarigringapa ” ? ¿ Manachu pai ima niskata mana uiagkunamanda chasa nirka ?
Kasapasmi iachanchi : Taita Diuswa mana iuiarispa kagmandami paikuna mana pudirkakuna , chima iaikugringapa .
Taita Dius charami nukanchita kaiaku , pai kaskama iaikugrispa samarigringapa . Chimanda , kamkunata kaiakuura , uiangichi . ¡ Amalai maikan , mana uiaspaka , mana chima iaikugrintrangichi !
Nukanchipasmi Alli Willaita uiarkanchi ; imasami ñugpamandakuna uiarkakuna : chasallata . Paikuna , chi Alli Willaita uiaspapas , mana munarkakunachu , suma iuiarispa kaugsangapakuna . Chimandami paikunamanda ñi imapi mana allilla tukurka .
Nukanchika , chi Alli Willaita uiaspa suma iuiarispa kaugsaspami pai kaskama iaikugrispa samarigringapa kanchi . Chasallatami Taita Dius , nukanchipa ñugpamanda achala taitakunamanda willarka , kasa nispa : Chimandami , paikunawa rabiarispa , mana llullaspalla nirkani : “ Mana iaikugringapa kankunachu nuka alpa karangapa niskama , chipi samarigringapa ” . Kasapas . Taita Dius , kai alpata wiñachispa , pai wiñachii puchukaspaka , ñami samarirka .
Chasallatami sug ñugpamanda librupi kanchisma punchamanda willaraiá , kasa nispa : Taita Dius , ña tukui wiñachispaka , kanchis punchamami samarka .
Ikutipasmi kasa nirka : Mana iaikugringapa kankunachu nuka alpa karangapa niskama , chipi samarigringapa .
Chasa niraiagpipas , charami alli ka , Taita Dius kaskama sugkuna iaikugrispa samarigringapa . Chi ñugpamanda runakuna Alli Willaita uiaskakunaka , Taita Dius ima niskata mana allilla ruraskakunamandami mana pudirkakuna , chima iaikugrispa samarigringapa .
Chimandami Taita Diuska , suurapa sakirka . Chi suuraka , kuna punchami niraiá . Chasallatami , atun mandag David sakiska librupi , achka watakunapi willaraiá , ikuti kasa nispa : Kuna puncha , Taita Dius ima rimaskata kamkuna uiaspaka , mana tukungichi mana uiagkuna .
Josué suti Israelmanda runakunata mandag , Taita Dius alpa karangapa niskama pusaspa samachigrigpika , manimami Taita Dius sug samarigringapa punchamanda ni .
Chimandami chara alli ka , Taita Dius agllaska runakuna , pai kaskama iaikugrispa samarigringapa .
Imasami Taita Dius , pai ima rurakuskata puchukaspa samarirka : chasallatami maikanpas , Taita Dius kaskama iaikugrispa , paipas ima ruraikunata puchukaspa samarigringa .
Chimanda fuirsarisunchi , tukuipi alli ruraspa kaugsangapa ; chasaka , Taita Dius kaskama iaikugrispa samarigringapa . Imasami ñugpamanda runakuna , mana uiaspalla , Taita Dius ima niskata mana ruraspa karkakuna : ¡ amalaillapas kamkuna , chasallata kantrangichi !
Diuspa Rimaika , kaugsami ka . Chiwanka , tukui pudirimi ka . Iskandima afilaska machitisinamanda mas kuchugsinami ka . Chasaka , alma u ispirituta chaugpikamasinami iaikú . Runakuna maituku pakalla iuianakuskapipasmi chaiagrí . Tukui imasa nukanchipa iuiaillapi munanakuskatapasmi rigsí .
Taita Dius kikin wiñachiskakuna , ñi pipas mana paimanda pakakui pudingapa kanchichu . Paipa ñawi , tukuipimi allilla kawaku . Paitami nukanchi tukui ima ruraskata iukanchi willarigringa .
Taita Diuspa wambra Jesús , suma luarma iaikugrispa , nukanchipa iaia sasirdutimi tukugsamurka . Chimandami iukanchi , paiwa suma iuiarispa kanga , mana sakispalla .
Nukanchi sambaiaska kaura , pai Jesuska , nukanchipa iaia sasirduti kaspa , nukanchimanda iapa llakirispa , munanmi aidangapa . Paipasmi , kai alpapi nukanchisina kaugsaura , tukui pandariikunapi urmachingasina tukugsamuska karka . Chasa kagpipas , ñi imapi pai mana pandarirkachu .
Chimanda , kuiaska Taita Diuspa laduma mana manchaspalla imapas mañangapa tuparisunchi . Chasa mañagpika , paika , nukanchita suma uiaspa , llakirispami kawanga . Chasallata , nukanchi imaurapas ima ministinakuura , nukanchita suma kuiaspa aidangami .
Kasapas . Judíu iaia sasirdutikuna , runakunapuramanda agllaskami kankuna ; paikunaka , Taita Diuspa ñawi ladu runakunamanda kawarigringapa ; chipika , paikunapa pandariikunamanda kamarikukunata i animalkunata wañuchispa rupachispa kangapakuna .
Iaia sasirdutikunatapas mana allilla iuiaikunami chaiá . Chimandami iukankuna , maikan mana iachaspalla jiru ruragkunamanda llakii iukangakuna .
Mana allilla iuiaikuna iaia sasirdutikunatapas chaiagmanda , runakunapa pandariikunamanda ufrinda rupachispa , pai kikinkunapa pandariikunamandapasmi Taita Diusta ufrinda rupachii iukankuna .
Ñi pipas mana pudinchu , kikin atuniachirispa , iaia sasirduti tukunga . Taita Diusmi iaia sasirdutikunata agllá ; imasami Moisespa waugki Aaronta agllarka : chasallata .
Cristo kikinpas , mana atuniachirispa iaia sasirduti tukurkachu . Taita Diusmi paita suma atuniachingapa agllarka , kasa nispa : Kam , nukapa wambrami kangi . Nukami kuna puncha kaugsai karaiki .
Kasapasmi Taita Dius ñugpamanda librupi Cristomanda nirka : Kam , imaurapasmi mana puchukaringapa sasirduti kapuangi . Melkisedekpa sasirdutipurami kangi .
Cristo , kai alpapi kaugsakuura , sinchi kaparispa i wakaspami Taita Diusta sumaglla mañakurka . Kikin Taita Dius , pudigmi karka , wañuita paita kispichingapa . Pai Cristo suma manchaiwa mañaspa kagmandami Taita Dius paita uiarka .
Cristo , Taita Diuspa wambra kaspapas , iachaikurkami , tukui llakii iukaspa , tukui ima Taita Dius munaskata ruraspa puringapa .
Pai chasa tukui allilla ruraspaka , pai ima munaskata tukui ruraskakunata diltudupa kispichigmi tukugsamurka .
Chimandami Taita Dius paita churarka , Melkisedeksina iaia sasirduti kangapa .
Chi Melkisedekmanda achka iachachingapa tiagpipas , kamkuna iapa allimanda iuiai iukagmandami manara pudinchi , kamkunata chasa tukui allilla iachachingapa .
Achka watakunami ña ialiska ka ; iukarkangichimi , kamkunapas ña iachachispa kangakuna . Nigpika , kamkunata chaiakumi , Taita Diusmanda ñugpata iachachiskakunata sugkunaka ikuti ikuti iuiachispa iachachingapa . Llullu wawakuna lichilla upianakugsinami chara kangichi . Iukarkangichimi , ña atun wiñaska kagsina tukui mikui mikuspa kangakuna .
Lichilla upiagsina kagkunaka , chuchug wawakunasinami kankuna . Chasa kagkunaka manara iachaikunkunachu , Diuspa Rimaipi imasa willaraiaskasina ima allilla u mana allilla kagta .
Ña atun wiñaskakunami pudinkuna , tukui mikui mikuspa kagsina kangakuna . Paikunaka ñami iachankuna , ima allilla u mana allilla kagta .
Chimanda , Cristomanda ñugpata iachaikuskakunata sakispaka , mas iachaikusunchi , nukanchi mas alli iuiaipi tukunkama . Ñami kasa iachaikurkangichi : wañuima pusag jiru ruraikunata sakingapa , Taita Diuswa suma iuiaringapa , baugtisaringapa , Cristowa tukuskakunata umapi maki imasa churangapa chaiagta , wañuskakuna kaugsaringapa kaskamanda i diltudupa justisiai tukungapa kaskamanda . Chi ñugpata iachaikuskakunata mana ikuti ikuti chasallata iachaikunakusunchi .

Taita Dius chasa munagpika , mas alli iuiaipi tukusunchi .
Maikanpas , paipa iuiaikunata punchaiachii tukuspa , Taita Dius karamuskata iachaspa , Santu Ispirituta chaskispa ,
Taita Dius kachamuska Alli Willaita uiaspa iachaspa , samungapa punchakuna ima suma kangapa kaskatapas iachaspa ,
tukui chikunata sakigtaka mana pudiringapa kanchu , ikuti Taita Diuspagma tigrachingapa . Chasa sakigkunaka , Taita Diuspa wambrata ikuti kruspi kikin klabaspa , tukuikunapa ñawipi unz̈agsinami rurankuna .
Tamia iakuta alpa chupaskawa , trabajagkunapa tarpuska suma pukuskata pallangapa tukugpika , Taita Dius sumagllami kawá .
Ikuti mana suma ugsakuna ispinakunalla tukugpika , ñi imapa mana balinchu . Chitaka , Taita Dius mana sumagllami kawá . Chikunataka ninama sitangapagllami chaiá . Chasallatami chi runakuna Taita Diusta sakigkunata rurangapa ka .
Chasa nukanchi rimaspapas , allillami iuianchi , kam kuiaskakuna , suma kaugsanakuspa , diltudupa kispiringapa rinakugta .
Taita Dius , tukuipi alli kaspa , kamkuna paimanda allilla ruranakuskata mana kungaringapa kanchu . Paita kuiaspaka , paipalla kaskakunatami aidarkangichi . Chasallata kunaurapasmi aidaspalla kangichi .
Chimandami tukui kamkunamanda munanakunchi , chasa animullawa tukurii punchakama allilla ruraspalla kaugsanakungapa ; chasaka kamkuna , imasa suianakuskasina allilla tukugsamungapa .
¡ Ujalallapas killa wangu tukunakungichi ! Chasapaka , imasami sugkuna , Cristowa suma iuiariskata mana sakispalla , Taita Dius ima karamungapa niskata chaskinakú : chasallata kamkunapas , suiaspalla kaugsanakungichi .
Taita Diuska , mana pipas paimanda mas atun tiagmanda , Abrahamta ima rurangapa niskata munaspa , pai kikintami chi niskata kawag churarka ,
kasa nispa : Ari , kamta iapa kuiaspami kawangapa kaiki . Chiwanka , kamba wambrapa wambrapa kati wambrakunata sakingapami kani , iapa mirachukuna .
Abraham mana sambaiaspalla suma iuiaiwa suiakugmandami , Taita Dius chasa rurangapa niraiaskata rurarka .
Runakuna , “ Mana llullanichu ” ningapaka , paikunamanda mas atuntami kawag churankuna . Chasa kawag churagpika , paikuna ima rurangapa niskaka iukankunami chasa tukunga .
Chasallata Taita Diuska , pai ima karamungapa niskata chaskingapa kagkunata sutipa karamungapa kaskata kawachingapami munarka . Nispami nirka : Nuka kikinmi chi niskata kawag churaspa niiki : karamungapami kaiki .
Taita Dius mana llulla kanchu . Pai ima karamungapa niskata mana pudinchu , ikuti “ Mana ” ningapa . Kai iskai niskamanda , pai karamungapa niskamanda i mana llullaspalla kagmandami nukanchi , Taita Diusta mañagkuna , iapa sumaglla iuianakunchi , nukanchita kispichingapa kagta . Pai ima karamungapa niskata chaskingapa iuiaiwami suianakunchi .
Chasa iuiaspaka , imasami sug atun barku , saiachidiru llasa iruwa chariraiá : chasasinami nukanchipa suma iuiaita sinchi chariraianchi . Chi suma iuiaiwami pudirí , Taita Dius kaskapi atun linsu arkaraiaska ukuma iaikugringapa .
Chi ukumami Jesús iaikugrirka . Nukanchimandapasmi iaikungapa ñambi rurarka . Diltudupami iaia sasirduti chi ukupi tukurka . Melkisedekpa sasirdutipurami kidarka .
Chi Melkisedekka , Salem puibluta atun mandag kaspa , tukuikunamanda mas atun Taita Diuspa sasirdutimi karka . Abraham sug atun mandagkunawa wañuchinakuskapi mitikuchispa paipa wasima kutikuura , chi Melkisedekka , tupagrispa , kasami nirka : “ Taita Dius , kamta iapa kuiaspa kawapuachu ” .
Chiura Abrahamka , wañuchinakuskapi tukui imapas tandachiskata , chungamandaka sugmi Melkisedekta kararka . Melkisedek sutika niraianmi : “ Tukuipi allilla atun mandag ” . Salem niraianmi : “ Sumaglla kaugsai ” . Melkisedek , Salemta atun mandag kaspa , niraianmi : “ Sumaglla kaugsaita karag atun mandag ” .
Melkisedekpa taita , mama i paipa ñugpamanda achala taitakunamandapas mana iacharinchu pikuna kagta . Pai tiagsamuskamanda i wañuskamandapas ñi ima mana iacharinchu . Chasa kaskamandaka , paika Taita Diuspa wambrasina diltudupami sasirduti niraiá .
Iuiariichi chi Melkisedek , atun iaia sasirduti kagta . Paitami Abraham , nukanchipa ñugpamanda achala taita kaspa , wañuchinakuskapi imapas tandachiskata , chungamandaka sug kararka .
Kasapas . Leví suti Abrahampa wambrapa wambrapa kati wambrakuna , paikunapas sasirdutikunami kankuna . Paikunatami chaiá , Moisés imasa rurangapa willaraiaskasina , tukui runakunapa ima tiaskata , chungamandaka sug chaskingapa . Chi Levipa wambrakuna , Abrahampa wambrapa wambrapa wambrakuna kaspa , waugkindikuna niraiagpipas , paikunatapasmi chasa chaskingapa chaiá .
Ikuti Melkisedekka , Levipa wambrakunapa wambra mana kaspapas , Abraham ima tandachiskata , chasallata chungamanda sugmi chaskirka . Taita Dius Abrahamta karamungapa niskatami Melkisedek kasa nirka : “ Taita Dius , kamta iapa kuiaspa kawapuachu ” .
Mas atun niraiagmi mas uchullata kasa nispa kará : “ Taita Dius , kamta iapa kuiaspa kawapuachu ” . Chasa bindisagka , mas atunmi ka . Ñi pipas mana sug rigcha ningakunachu .
Kai alpapi chungamanda sug chaskig sasirdutikuna , wañugkunami kankuna . Ikuti Melkisedekmandaka , ñugpamanda librupi niraianmi , kaugsalla kangapa kagta .
Kasapasmi pudinchi ninga : Leví , chungamanda sug chaskig , Abrahampa wambrapa wambrapa wambra kaspami kikin Melkisedekta chasallata karagsina rurarka .
Abrahamta Melkisedek tupagriuraka , Leví , paipa achala taita Abrahampa kuirpupi kagsinami karka .
Levipa wambrakunapa wambrakunatami Israelmanda runakuna , Moisés ima rurangapa willaskata chaskirkakuna iachachingapa . Chi willaskata tukuipi allilla ruraspa kaugsangapa pudigpikunaka , manachar chaiangapa karka , sug Melkisedekpa sasirdutipura kawarigsamungapa . Chi sasirdutika , Aarón suti Levipa wambrakunapa kati wambrapapura mana kanchu .
Sug rigcha sasirduti trukarigsamugpika , chaianmi Moisés niraiaskapas trukarigsamungapa .
Nukanchipa Iaia Jesusmandami ñugpamanda librupi chasa sasirdutimanda willaraiá . Paika , Levipa wambrakunapa wambra mana kanchu . Paipa ñugpamanda achala taitapura , ñi pipas sasirduti mana karkachu .
Allillami iacharí , nukanchipa Iaia Jesuska , Judá suti runapa wambrakunapa wambra kagta . Moisés willakuura , mana nirka , chi runapa wambrakunapa wambrakuna , sasirduti kangapa kagtakuna .
Sug Melkisedeksina sasirduti kawarigsamuskawami allilla iachanchi , sug rigcha mandaraiaskapas trukarigsamuska kagta .
Paika , imasa Moisés niskapi maikanpa wambrakunapa wambrakunamanda kaskapi mana sasirduti tukugsamurkachu . Mana imaurapas puchukaridiru kaugsai iukaspami kikin sasirduti tukugsamurka .
Kasami , ñugpamanda librupi , Taita Dius paimanda nirka : Kam , imaurapas mana puchukaringapa sasirdutimi kapuangi . Melkisedekpa sasirdutipurami kangi .
Ñugpamanda Levipa wambrakuna sasirduti kangapa niraiaska anchuchiimi tukurka , paikuna mana kispichigkuna pudingapa kagmanda .
Moisés mandaskawaka ñi imapi mana allilla tukugsamurkachu . Chi mandaita anchuchii tukuskawaka , tukuimanda mas allilla chaskingapa iuiaiwami ña suianakunchi . Chi suma iuiaita iukaspami Taita Diuspagma kaillaianchi .
Taita Dius , juraspami Iaia Jesusta churarka , sasirduti kangapa . Ikuti Levipa wambrakunaka , sasirduti tukuspa , pai mana juraskami karkakuna .
Iaia Jesuska , Taita Dius juraskawami sasirduti tukugsamurka . Chasallatami ñugpamanda librupi willaraiá , kasa nispa : Atun Taita Diuska jurarkami . Sug rigchaka mana iuiaringapa kanchu . Kasami nirka : “ Kam , imaurapas mana puchukaringapa sasirdutimi kapuangi ” .
Chimandami Jesús , Taita Diuswa runakunawa ikuti sumaglla tukungapa chaugpipi tukugsamurka ; chasaka , ñugpamanda iuiarinakuskamanda mas allilla tukungapa .
Levipa sasirdutikunata wañui tiagmandami achka sasirdutikuna tiagsamurka .
Ikuti Jesuska , mana imaurapas wañugmi ka . Chiwami pailla diltudupa iaia sasirduti ka .
Chiwanka , maikan paiwa Taita Diuspagma kaillaiagkunata , pai kikinmi diltudupa kispichingapa ka . Paika , imaurapas kaugsallami kangapa ka . Chasaka , chi kaillaiagkunamandami Taita Diusta mañaspalla kangapa ka .
Chimandami Jesusta ministirkanchi , nukanchipa iaia sasirduti kangapa . Paimi tukuipi ñi ima mana pandarig ka . Ñi ima pandariikunapipas mana urmaspalla , tukuipimi alli ka . Paitami Taita Dius , pandarig runakunamanda anchuchispa , suma luar awapi tiarichigrirka .
Kasapas . Jesús mana kanchu sug iaia sasirdutikunasina . Chi sug sasirdutikunata tukui punchakunami chaiá , ñugpa kikinkunapa pandariikunamanda ufrinda rupachingapa ; nispaka , sugkunamandapas . Ikuti Jesuska , sug biajillami wañurka , ufrindasina kikin tukuspa .
Moisés niraiaskapi , pandarig runakunami agllai tukurkakuna , iaia sasirduti kangapa . Chi mandaraiaskata sakiskauramandami Taita Diuska , juraspa , paipa wambrata agllarka , iaia sasirduti kangapa . Paipa wambrata wiñachirkami , ñi imaurapas mana pandarig kangapa .
Nuka kamkunata willakuskamanda , kasami mas ministirí iachaikungapa : chi iaia sasirdutika , nukanchimandami ka . Paimi suma luarpi iapa atun Taita Diuspa mandadiru alli ladu tiarigrirka .
Chipika , sasirduti rurangapa chaiaskata pai ruragmi ka . Taita Dius sutipa kaugsadiru wasi ukupimi chasa rurag ka . Chi wasika , runakuna saiachiska mana kanchu . Atun Taita Dius kikinmi chi wasita saiachiska ka .
Tukui iaia sasirdutikunaka agllaskami kankuna , kamarikukunata i animalkunata rupachispa , Taita Diusta kawachingapa . Chimandami Jesustapas chaiarka , Taita Diusta imapas karangapa .
Kai alpapi ñami tia Moisés niskapi willaraiaskasina Taita Diusta kamarikukuna kawachig sasirdutikuna . Chimanda Jesús , suma luarma sikangataka chara kai alpapi kagpika , manachar sasirduti ñi imapas pai kantra .
Taita Diusmanda iuiaridiru linsu wasita Moisés rurangapa kauraka , Taita Diuska paita kasami nirka : Iuiarii . Imasami chi lumapi kawachirkaiki : chasallatami tukui iukangi ruranga . Chasawaka , sug luarpi suma ruraikuna tiaskamanda kawachigsinallami chi sasirdutikuna kai alpapi Taita Diusmanda iuiaridiru wasi ukupi ruranakú .
Ikuti nukanchipa iaia sasirdutika chaskirkami , Taita Diusmanda tukuipi mas allilla rurangapa . Taita Diuswa runakunawa ikuti sumaglla tukungapa , paimi chaugpipi tukugsamurka ; chasaka , ñugpamanda iuiarinakuskamanda mas allilla tukungapa . Taita Dius mas allilla rurangapa niskamandami chasa tukugsamurka .
Ñugpa iuiarinakuskawaka Taita Diuswa runakunawa tukuipi allilla tukugpika , manachar tiangapa karka iskaima iuiarinakungapa .
Ñi imapi mana allilla runakuna kaskamandami ñugpamanda librupi kasa niraiá : Atun Taita Diusmi kasa ni : “ Sug punchakunami chaiamungapa ka , Israelmanda i Judamanda runakunawa sug musu iuiaiwa nukawa iuiarinakungapa .
Paikunapa ñugpamanda achala taitakunata nukapa makiwa Ejipto alpamanda llugsichiura , paikunawa iuiarirkanchi ; chasaka mana kangapa kanchu . Paikunaka , chi suma iuiarispa kaugsangapa niraiaskata mana rurarkakunachu . Chimandami paikunata sakirkani ” .
Atun Taita Dius kasapasmi ni : “ Chi punchakuna ialiskauramanda , kasami nukawa Israelmanda runakunawa iuiarinakungapa kanchi : nuka ima rurangapa niskakunata paikunapa iuiaipimi churangapa kani . Paikunapa sungupimi imasa rurangapa kaskata iskribingapa kani . Chasa ruraspaka , paikunapa Taita Diusmi kangapa kani . Paikunaka , nuka agllaska runakunami kapuangapa kankuna .
Ñi pipas mana iukangapa kankunachu , rigsidupura u waugkindipura iachachinakuspa ningakuna : ‘ Atun Taita Diusta rigsisunchi ’ . Uchulla i atun kagkuna , tukuikunami rigsiwangapa kankuna .
Nukami paikunata mana allilla ruraskakunata pasinsiaspa kungaringapa kani . Paikuna pandariskakunatapas mana ikuti iuiaringapa kanichu ” .
Taita Dius ikuti runakunawa sug musu iuiarinakuimanda willauraka , ñugpata iuiarinakuskaka mana baligsamurkachu ; ña rukumi tukurka .
Ñugpamanda runakunawa iuiariskapika willaraiarkami , imasa Taita Diusta kunguringapa . Kai alpapi paimanda iuiaridiru wasi imasa rurangapa kagtapasmi willarka .
Chi linsu wasipika , kasami karka . Iaikugridirulla ukuka niraiarkami : “ Taita Diuspa uku ” . Chi ukupika , bila saiachidirumi tiarka . Sug misapasmi tiarka , kamariku tanda churadiru .
Iskaima linsu arkaraiaska ukuka niraiarkami : “ Taita Diuspalla tukuikunamanda mas alli uku ” .
Chipika , insinsu rupachingapa kurita ruraska altar i Taita Diuswa runakunawa iuiarinakuska suti baulmi tiarka . Chi baulpi tukui laduta kuriwa maituskami karka . Chi baulpi tiarkami sug kuri manga ; chipika , “ maná ” suti mikui wakachiska . Aaronpa tawina tugturiska i Taita Dius runakunawa iuiariska iskribiraiaska pamba rumikunapasmi chipi tiarka .
Chi baul awalla , iskai runakunasina alasiugkunami karkakuna . Chikunaka , Taita Dius suma punchalla kagta kawachigsinami karkakuna . Chikunaka , pandariikunamanda animalkunapa iawar tallichidirutami alaskunawa kilpagsina sumbraiachig karkakuna . Chikunamandaka , kunaura mana chaiawanchu , mas rimangapa .
Chikuna ña chasa allichiska kaura , sasirdutikunaka iaikugridirulla ukumami tukui punchakuna iaikunkuna , imasa chaiaskasina Taita Diusta kungurispa mañangapa .
Ikuti iskaima ukumaka , iaia sasirdutillami wata watapi sug biajilla iaikui iuká . Chima iaikungapaka , animalkunapa iawarta apaspami iaikú . Kikin mana iachaspalla pandariskakunamanda i sug runakuna mana iachaspalla pandariskakunamandapasmi chi iawarta Taita Diusta karagsina kawachigrí .
Chasakunawaka , Santu Ispíritu kasami nukanchita iachachí : chi ñugpata wasi chara tiagpika , Taita Diuspalla tukuimanda mas alli ukuma manara alli ka iaikungapa .
Chi tukui tiaskakunaka niraianmi , kuna punchakunamanda runakuna kawaspa , “ Taita Diuspagpi chasachar ka ” iuiaringapaglla . Taita Diusta chipi kawachiska kamarikukunawa i animalkuna rupachiskakunawa , paita kungurigkunata mana pudirinchu , chikunallawa pandariikunata anchuchii tukungapa .
Chi niskakunawaka , ima mikungapa , ima upiangapa , suma armaspa kuirputa maillarigsinallami willaraiá . Chikunaka , Taita Dius sug rigcha rurankamallami balirkakuna .
Kunaura Cristoka , ñami kawarigsamurka . Pai , iaia sasirduti kaspami tukui allita apamurka . Taita Dius kaugsadiru wasi , suma luar ukupimi pai iaia sasirduti ka ; chi wasika , tukuikunamanda mas suma allillami ka . Chi mana kanchu runakuna ruraska wasi . Kai alpamanda mana kanchu .
Taita Diuspalla kaska ukumami Cristo iaikugrirka . Mana chi ukuma iaikugrirkachu , kabritupa ñi wagrapa iawar apaspa . Pai kikinpa iawar kruspi ichachiskawami iaikugrirka . Sug biajillami chi ukuma iaikugrirka ; chasaka , nukanchita tukui pandariskakunamanda diltudupa kispichingapa .
Kari wagrapa i kabritupa iawarta pandarig runakunapa awasinamami shabimachidur kankuna . Chasallata , warmi wagrata altarpi rupachispa , chi uchpata runakunapa awasinamami sitadur kankuna . Chasa ruraspaka niraianmi tukui kuirpu armaskasina tukugsamugtakuna ; chasaka , Diuspa ñawipi allilla kawaringapa .
Chasa kagpika , Cristopa iawarwaka iapa mas achkami pudirí . Pai kikin , ñi imapipas mana mapasina kaspa , kuirpupi wañurka , Taita Diusta ufrindasina kikin tukuspa . Paipa ispirituka , ñi imaurapas mana wañunchu . Paipa iawarwaka nukanchipa mana suma iuiaikunatami sumaiachigsamú , nukanchi mana diltudupa wañungapa ; chasaka , kaugsag Taita Dius ima munaskata allilla ruraspa kaugsangapa .
Cristo chasa ruraskawami Taita Diuswa runakunawa chaugpipi pai tukugsamurka ; chasaka , ikuti musu iuiaiwa iuiarinakungapa . Ñugpata Taita Diuswa runakuna imasa kaugsangapa iuiariskata pandarigmandami kispichingapa Cristo wañugsamurka ; chasaka , imasa Taita Dius karangapa niskasina , pai agllaskakuna mana puchukaridiru suma kaugsaita chaskigringapa .
Kaugsakuspa , ima sakingapa willaraiaska iskritura tiagpika , chi firmag wañuuramandami chi iskritura balí .
Chi firmag chara kaugsakugpika , manara balí . Wañuuramandami chi iskritura balí .
Chimandami Taita Diuswa ñugpamanda runakunawa iuiariskaka , wañuchiska animalkunapa iawarwa allilla tukugsamurka .
Moisés , tukui imasa ruraspa kaugsangapa niraiaskakunata tukui runakunatami willarka . Nispaka , puka milma aisaspa , hisopo suti birbina sachasinatami watarka . Chiwanka , kari wagrapa i kabritupa iawar iakuwa chapuchispami kuiuchirka . Chiwami chi niskata willaraiaska libru awata tukui chipi kagkunapa awasinama shabimachirka ,
kasa nispa : Kai iawarwami tukui imasa Taita Dius kamkunawa iuiariskaka allilla tukugsamurka .
Chasallata , Taita Diusmandalla linsu wasita i tukui Taita Dius ima niskata rurangapa chi ukupi tiaska awatapasmi iawarwa shabimachirka .
Moisés ima rurangapa willaskapi niraianmi : ñalla tukuitami chaiá , iawarwa maillaskasina tukugsamungapa . Iawar mana ichachigpika , pandariikunatapas mana pasinsiai tukunchu .
Kai alpapi linsu wasi ukupi ima tiaskakuna niraianmi suma luarpi kagsina . Chi ukupi tiaskakuna Taita Diuspalla kagmandami chaiakurka , animalkunapa iawarwa maillagsina rurangapa . Ikuti suma luarpi tiaskakuna maillagsina rurangapaka , mas allilla ufrindapa iawarmi ministirí .
Taita Diusmandalla linsu wasi , runakuna kai alpapi ruraska , chi wasika , suma luarpi chasa tiagta kawachingapagllami ka . Chi wasi ukuma , Cristo mana iaikurkachu . Suma luarmami Cristo iaikugrirka ; chipika , Taita Diuspa ñawipi kagrispa , tukui nukanchimanda mañakungapa .
Judíu iaia sasirdutikuna , wata watapimi tukuikunamanda mas alli ukuma iaikudur kankuna , animalkunapa iawarta apaspa . Ikuti Cristoka , ufrindasina kikin tukuspa , mana maituku biaji wañurkachu .
Chasa kagpika , kai alpa tiaskauramandata iukantrami , achka biaji wañunga . Kai tukurii punchakunaka , sug biajillami Cristo kawarigsamurka . Samuspaka , ufrindasina wañurka , runakunapa pandariikunata anchuchingapa .
Imasami tukui runakunata chaiá , sug biajilla wañungapa ; nispaka , Diuspa ñawi ladu justisiai tukugringapa :
chasallatami Cristo sug biajilla ufrindasina wañugsamurka , achkakunapa pandariikunata anchuchingapa . Ikutimi parisma kawarigsamungapa ka . Mana samungapa kanchu , pandariikunata anchuchingapa . Paita iuiarispa suianakugta diltudupa kispichingapami samungapa ka .
Moisés ima rurangapa willaraiaskaka , kipa samungapa kaska allikunata amsapisina kawachigsinallami karka . Chi samungapa niraiaskaka mana karkachu . Chimanda , chi niskapi willaraiaskasina Taita Diusmanda animalkunata rupachingapa tukui wata kaillaiagkunaka , chi rupachiskakunawa mana imaurapas pudingapa kankunachu , tukuipi alli tukungapakuna .
Chi ufrindakunawa tukuipi alli tukungapa pudirigpika , mana pandarig ña niraiagta iuiarigpikunaka , ¿ manachu sakintrakuna , ufrindakunata rupachingapa ?
Chasapaka , chi rupachiskakunawami pandarig kagtakuna tukui watakuna iuiarinkuna .
Kari wagrapa i kabritupa iawarllawa mana pudirinchu , pandariikunata anchuchingapa .
Chiwanka Cristo , kai alpama tiagsamuspaka , Taita Diusta kasami nirka : Kamariku i rupachiska animalkunata ña mana munangichu . Nukata sug kuirpumi karawarkangi , nuka aichaiug runa tukungapa .
Runakunapa pandariikunamanda ufrindakuna i animalta rupachiskakuna , kamba ñawipi ña mana suma kawarinchu .
Chimandami kasa niiki : “ Nukami samuni , kam kikin Taita Dius ima munakuskata rurangapa ” . Chasallatami nukamanda ñugpamanda librupi willaraiá .
Cristo , kasami ñugpa nirka : “ Kamariku i rupachiska animalkunata ña mana munangichu . Chasallata ufrindakuna , kamba ñawipi ña mana suma kawarinchu ” ; chikunawaka , pandariikunata anchuchingapa . Moisés ima rurangapa willaraiagpipas , chasami nirka .
Nispaka , kasapasmi nirka : “ Nukami samuni , kam kikin Taita Dius ima munakuskata rurangapa ” . Chasa niskaka niraianmi , ñugpamanda ufrindakunata Cristo anchuchispa , pai kikin ufrinda tukungapa .
Sug biajillami Jesucristo , kikinpa kuirputa ufrindasina churaspa wañurka , Taita Dius imasa munaskasina . Chasami wañurka , nukanchi , pandariikunata anchuchii tukuspa , Taita Diuspalla kangapakuna .
Judíu sasirdutikunatami chaiá , kada puncha maituku animalkunata wañuchispa rupachingapa . Chasa kada puncha rupachinakugpipas , mana imaurapas pudiringapa kanchu , runakunapa pandariikunata anchuchingapa .
Ikuti Jesucristoka , runakunapa pandariikunamanda sug biajillami wañurka , ufrindasina kikin tukuspa . Chasa tukuipi allilla ruraspaka , Taita Diuspa alli ladumi tiarigrirka .
Chipimi suiaku , “ paita mana munagkunata apagrispa , paipa chaki sarudiru ukuma tukuikunata churankama ” .
Sug biajillami Cristo ufrindasina wañurka ; chasaka , Taita Diuspalla kaskakuna imaurapas tukuipi alli kangapa .
Chasallatami Santu Ispíritu willá , kasa nukanchita nispa :
Atun Taita Dius kasami ni : “ Chi punchakuna ialiskauramanda , kasami nukawa paikunawa iuiarinakungapa kanchi : nuka ima rurangapa niskakunata paikunapa iuiaipimi churangapa kani . Paikunapa sungupimi imasa rurangapa kaskata iskribingapa kani ” .
Nispaka , kasapasmi ni : Paikuna pandariska i mana allilla ruraskakunatapas mana ikuti iuiaringapa kanichu .
Chasamanda , nukanchi pandariikunata ña pasinsiai tukuskamandaka , mana ikuti ministirinchu , sug ufrindakuna pandariikunamanda rupachingapa .
Chimanda , taitakuna i mamakuna , Jesuspa iawarmandami pudinchi , Taita Diuspalla tukuikunamanda mas alli ukuma mana manchaspalla iaikungakuna .
Musu ñambisinami pai rurarka , nukanchi suma kaugsaita iukangapa . Atun linsu arkaraiaskata llikigsinami rurarka , pai kikinpa kuirpu wañuspa .
Nukanchi Diuspa wasi niraiaskakunamanda , pai iaia sasirdutitami iukanchi .
Chasamanda , pai Jesuswa tukuipi suma iuiarispa , Taita Diuspagma mana manchaspalla kaillaiasunchi . Paimi tukui nukanchipa mana alli iuiaikunata anchuchirka . Nukanchipa kuirputapas mana mapa iakuwami armachigsina rurarka .
Taita Dius ima rurangapa niskata pai ruranmi , mana kungarispalla . Chimandami iukanchi , paita mana sambaiaspalla suianakunga .
Iuiachinakusunchi , tukui nukanchipura kuianakuspa , allilla ruraspa kaugsangapa .
Nukanchi Cristota iuiaringapa sugllapi tandariura , sugkunaka mana nukanchiwa sugllapi kankuna ; mana paikunasina rurasunchi . Chasapaka , Jesucristo samungapa puncha ñalla chaiamukuskata iachaspami iukanchi , sugllapi tandarispa , nukanchi kikinpura iuiachinakunga , suma kaugsangapa .
Sutipa Alli Willaita ña allilla iachaspa , nukanchi kikinpa munaiwa pandarigpika , ñi ima ufrinda , chi pandariikunata anchuchingapa mana tiangapa kanchu .
Chasa pandarigkunaka , manchaiwami suianakungapa kankuna , Taita Dius , rabiarispa , paikunata diltudupa ninama sitangapa kagmanda . Chi nina rupakuskamami Taita Diusta mana munagkunata sitangapa ka .
Maikanpas Moisés ima rurangapa willaskata mana uiaspalla jiru rurachu : iskai u kimsakuna , chasa kawaspa , willagpikunaka , paita chaianmi , mana llakispalla wañuchingapa .
Chimanda , maikanpas Taita Diuspa wambrata sarugsina ruraspa , paipa iawarta : “ Ianga , mana balimi ka ” nispa , kuiag Santu Ispirituta unz̈aspa kaugsanakugtaka , ¿ manachu iuiangichi : chasa ruragkunata chaianga , Taita Dius askurinti rabiarispa , paikunata justisiangapa kagta ? Chi iawarwami Taita Dius runakunawa musu iuiariskaka allilla tukugsamurka . Chi iawarllawantami chi runakunapas Taita Diuspalla tukugsamurkakuna .
Kasami iachanchi : atun Taita Diusmi nirka : Nukatami chaiawaku , jiru ruraikunata randichingapa . Kasapasmi niraiá : Atun Taita Diusmi paipa runakuna ima ruraskakunata kawachingapa ka .
¡ Ai , Taita Dius mana wañugpa makipi urmagringapa , askurintimi manchawaku , paillatata justisiai rurag kagmanda !
Kamkunaka iuiariichi chi ñugpa punchakuna Taita Dius kamkunapa iuiaikunata punchaiachiskata . Chi punchakunaka , iapa llakii iukaspa , maikankunawa makanakugsinami karkangichi , Cristowa iuiariskata mana sakingapa .
Maikankunaka , tukuikunapa ñawipi piai kamiimi tukurkangichi . Ikuti sugkunaka , chasa llakii iukaskakunawa sugllapisinami tukurkangichi . Chasaka , kamkunapasmi llakii iukarkangichi .
Karsilpi wichkaraiaskakunamanda iapa llakii iukaspami kawagrirkangichi . Sugkunaka , ima iukaskakunata kichui tukuspapas , iapa alli iuiachiiwa iangami sakinakurkangichi , kasa iuiarispa : sug luarpika , mana imaurapas tukuringapa mas suma iukaikunatami iukangapa kanchi .
Chimandami niikichita : chi suma iuiaita mana kungarispalla kaichi . Chi iuiaita mana sakispalla kagpikunaka , iapa suma karaitami sug luarpi chaskigrinkangichi .
Kamkuna iukangichimi mana sambaiaspalla kangakuna , ima llakiikuna chaiagpipas . Chasaka , Taita Dius ima munaskata kamkuna ruraspa kagpika , pai ima karangapa niskatami chaskigrinkangichi .
Kasami ñugpamanda librupi Cristomanda niraiá : Mana unaillami chi samungapa kag chaiamungapa ka . Mana unaiangapa kanchu .
Nukapa ñawipi alli kawarig runaka , nukawa suma iuiarispallami kaugsanga . Ikuti llakiikunata kawaspa mancharispa sakiwagpika , paitaka mana munangapa kanichu .
Nukanchika , Taita Diusta chasa sakigpura mana kanchichu . Chi sakigkunaka , diltudupa ninamami sitai tukungapa kankuna . Ikuti nukanchika , Taita Diuswa suma iuiarispa kagmandami kispiringapa kanchi .
Taita Diuswa suma iuiarii niraianmi , pai ima rurangapa niskata suianakuska sutipa tukugsamungapa kaskata iachai . Chasa suma iuiarispa , iachanchimi , mana kawaspapas , sutipa kagta .
Nukanchipa ñugpamanda taitakunapas chasallata iuiarigmandami Taita Dius paikunata nirka : “ Allimi kangichi ” .
Taita Diuswa suma iuiarispallami iachanchi , tukui luarkuna paipa iachaillawa wiñachiska kagta . Chimanda , kunaura kawariskakuna , mana kawaridirukunawami rurarka .
Abel suti runaka , Taita Diuswa suma iuiarispami , sug ubijakuna wañuchispa , Diuspa ñawipi rupachirka . Ikuti paipa waugki Kaín kamariku karakuskaka , Diuspa ñawipi mana sumami kawarirka . Chimandami Taita Dius , Abelta nirka : “ Mana pandarigmi tukungi ” . Chasa kagmandami , paita suma kawaspa , chaskigsina rurarka . Abel wañuska kaspapas , pai suma iuiariskawaka kawachinmi , nukanchi imasa kaugsangapa .
Enok suti runaka , Taita Diuswa suma iuiarispalla kaugsakugmandami sug luarma apai tukurka , mana wañuspalla . Paita kai alpapi maskanakuspapas , mana tarirkakunachu . Taita Diusmi paita aparka . Ñugpamanda librupi kasami niraiá : pai manara apai tukugpita , Taita Diuspa ñawipi alli kagtami paita kawarirka .
Taita Diusta suma iuiariskallawami pudirí , paipa ñawipi sumaglla kawaringapa . Taita Diuspagma kaillaiangapa , iukanchimi iuiaillapi iuiaringa pai tiagta , i paillatata maikan paita maskanakugta alli karag kagta .
Noé suti runaka , Taita Diusllawa suma iuiarispami sug atun barku rurarka . Ima tukungapa kagta Taita Dius willaura , manara chasa tukugta kawaspapas , Taita Dius ima niskata uiaspallami chi barkuta rurarka ; chasaka , tukui paiwa kaugsanakuskata kispichingapa . Taita Dius ima niskata uiaspa , suma iuiarispami kai alpapi kaugsanakuskata kawachirka , paikuna puchukarii tukungapa kagtakuna . Chasa suma iuiarigmandami paipas mana pandarig niraiagsamurka .
Abraham suti runaka , Taita Dius kaiaura , paiwa suma iuiarispami uiaspalla rirka , Taita Dius alpa karangapa kaskama chaiagringapa . Maima chaiagringapa kagta mana iachaspallami rirka .
Taita Diuswa suma iuiarispami , chi alpa Taita Dius paita karangapa niraiaskapi ialigsinalla kaugsagrirka . Karpa wasikunallapimi kaugsakurka . Chasallatami ñugpamanda taita Isaak i Jakobpas kaugsarkakuna . Paikunatapasmi Taita Dius chi alpallatata karangapa niraiarka .
Abraham suiakurkami , mana imaurapas wagllichingasina puiblupi suma luarpi kaugsagringapa . Chi puibluta , Taita Diusmi ka alli iuiarispa saiachig .
Sara suti Abrahampa warmipas , chasallata Taita Diuswa suma iuiarispami , ña awila kaspapas , Taita Diuspa iapa iachaiwa karamuska wambra iukagsamurka . Saraka , ima Taita Dius niskata iuiarispallami karka , chasa sutipa rurangapa kagta .
Abrahampas , diruku ña wañungasina kaurami chi wambra tiapugsamurka . Chasapasmi paipa wambrapa wambrapa kati wambrakuna , iapa achka tukugsamurkakuna . Imasami awapi iapa achka istrillakuna tia ; imasami lamar iaku patapi kaskajukunata mana kuintangapa pudirí : chasallatami Abrahampa wambrapa wambrapa kati wambrakuna , achka tukugsamurkakuna .
Tukui chi ñugpamanda taitakuna i mamakuna , Taita Dius karangapa niraiaskata mana chaskispallami wañurkakuna . Chi runakuna kaugsanakuurami , Taita Diuswa suma iuiarispa , kipama imasa kangapa kaskata karumandalla kawanakugsina iuiaspa , alli iuiachiiwa karkakuna . Chasallatami kawachirirkakuna , kai alpapi ialigkunasinalla kagtakuna .
Chasa kawachirigkuna niraiankunami , chara kikinkunapa chaiagridiru alpata maskaspa purinakugta .
Paikuna maimanda llugsiska alpama kutingapa munanakugpika , chasami pudintrakuna .
Chasa pudigpipas , iapa alli alpamami chaiagringapa suianakurka . Chika niraianmi sug luarmanda suma luar . Chimandami Taita Dius sakirí , paikunapa Taitiku niraiangapa . Paikunamandami sug suma puiblu allichiska suiaku .
Abraham Taita Diuswa suma iuiariskamandami , Taita Dius mañaura , paipa wambra Isaakta apirka , ufrindasina wañuchispa rupachingapa ; chasaka , uia kagta kawachiringapa . Paipa suglla wambratami wañuchingapa karka , Taita Dius chasa mañagmanda .
Chi wambramandami Taita Dius niska karka : “ Isaakmandami achka wambrakuna mirapugsamungapa kangi ” .
Abrahampa iuiaipika iacharkami , Taita Diuska wañuskakunatapas kaugsachingapa pudigta . Chiwami paipa wambrata wañungapa niraiagta kaugsachigsina ikuti kaugsailla sakirka .
Isaakka , Taita Diuswa suma iuiarispami nirka , paipa wambrakuna Jakobta i Esauta , Taita Dius iapa kuiaspa kawangapa kagta .
Jakobka , Taita Diuswa suma iuiarispami , ña wañukuspa nirka , Josepa iskai wambrakunata , Taita Dius iapa kuiaspa kawangapa kagta . Chasa nispaka , tawinawa saiarispa , Taita Diustami nirka : “ Kam , iapa allimi kangi ” .
Josepas , Taita Diuswa suma iuiarispami , ña wañukuspa willarka , Israelmanda runakuna chi Ejipto alpamanda llugsingapa kagtakuna . Chasa iachaspami nirka : “ Kamkuna , llugsinakuura , nukapa tullukunata apapuaspa ringichi , kamkuna chaiagringapa kaskapi pambagringapa ” .
Moisespa taitakunaka , Taita Diuswa suma iuiarispami , Moisés tiagsamuskata kimsa killa pakaspa charinakurka . Paikuna , Moisés iapa suma wawa kagta kawaspami , chi alpata iaia mandag “ Tukui kari wambrakunata wañuchingichi ” nigpipas , mana manchaspalla pakaspa charinakurka .
Moisespas , Taita Diuswa suma iuiarispami , ña wiñaura , mana munarka , chi iaia mandagpa warmi wambrapa wambra niraiangapa .
Pandariikunawa mana unailla kusikuspa kaugsangataka , munarkami , Taita Dius agllaska runakunawa sugllapi llakii iukaskakunawa kaugsangapa .
Ejiptopi iapa iukag kangapa munaringataka , masmi iuiarispa karka : “ Nukaka , sug kispichig samungapa kagta iuiarispami piñai kamiipas tukusa ” . Taita Dius ima karangapa kaskata kawagsina , chasa iuiaiwami iuiarispalla karka .
Taita Diuswa suma iuiarispami , Moisés , Ejiptota iaia mandag rabiarikuskata mana manchaspalla , chi alpamanda llugsispa rirka . Taita Dius mana kawarigta kawakugsina iuiarispallami rirka .
Taita Diuswa suma iuiarispami Moisés nirka : “ Wañuchiska ubijapa iawarwa punguta charikuska kaspikunata awingichi . Chasaka anjil wañuchig , Israelmanda runakunapa ñugpa kari wambrakunata mana wañuchingachu ” . Ñugpata chasa ruraskaka , judiukunapa paskuami niraiá .
Ejiptomanda llugsispa , Israelmanda runakuna , rinakuspa , Taita Diuswa suma iuiarispami , Puka Kucha suti atun iakuta , ñambisina paskaspa , chakichiska alpapi chimbarkakuna . Ikuti Ejiptomandakuna kalpachinakugka chasallata chimbanakuura , chi iaku wichkarirka . Chiwanka , tukuikunami puchukarirkakuna .
Taita Diuswa suma iuiariiwami , Israelmanda runakuna Jerikó suti puibluta muiuchiraiaska atun pata kincha muiundi kanchis puncha muiuska kauraka , chi kincha pailla urmarka .
Rahab suti karisapa warmika , Taita Diuswa suma iuiarispami chi alpata pakalla kawangapa kachaska runakunata sumaglla chaskispa pakarka . Chimandami , Taita Diusta mana uiagkuna wañuchii tukuura , paika kispirirka .
¿ Ikuti sugkunamandachu willasakichita ? Mana pagtariwanchu , Jedeonmanda , Barakmanda , Sansonmanda , Jeftemanda , Davidmanda , Samuelmanda i Santu Ispirituwa rimagkunamanda willangapa .
Paikuna , Taita Diuswa suma iuiarispami , alpakunapi atun mandagkunawa wañuchinakuspa mitikuchispa , imasa chaiaskasina suma ruraspa mandarkakuna . Sugkunaka , Taita Diuswa suma iuiariskamandami pai ima karangapa niskata chaskirkakuna . Sugkunaka , Taita Diuswa suma iuiarispami liunkunapa simikunatapas wichkarkakuna .
Chasallata sugkunaka , manchangasina ninakunatami wañuchirkakuna . Sugkunaka , atun machitiwa wañuchingapami kispirirkakuna . Sugkunaka , sambaiaska mana pudigsina kaspapas , pudigmi tukurkakuna . Iapa pudig tukuspa , sugnigmanda suldadukuna wañuchinakungapa samugkunatami mitikuchirkakuna .
Chasallata sug warmikunaka , wañuska wambra kaskata kaugsami chaskirkakuna . Ikuti sugkunaka , paikunapa suma iuiariita sakispaka , wañuchingapa kispiriskami kantrakuna . Mana sakigmandaka , iapa nanaiwami wañuchii tukurkakuna . “ Taita Dius nukanchita kaugsachiura , mas suma kaugsaitami iukangapa kanchi ” iuiarispami chasa wañuchii tukurkakuna .
Sugkunaka , kamii , unz̈ai , asutiimi tukurkakuna . Sugkunaka , wataspa karsilpi wichkaimi tukurkakuna .
Sugkunaka , rumiwa piai tukuspami wañurkakuna . Sugkunaka , siruchiiwa chaugpi chaugpi kuchui tukuspami wañurkakuna . Sugkunaka , atun machitiwami wañuchii tukurkakuna . Sugkunaka , Taita Diuswa suma iuiariita mana sakigmandami , llugsichii tukuspa , mana katanga iukaspa , iukarkakuna ubijapa i kabritupa karata churarispalla purinakunga . Iapa ministidukunami kaugsanakurka . Paikunata mana munarkakuna ; nispami kamispa unz̈aspa kalpachirkakuna .
Chi alli runakunataka mana chaiakurka , kai alpamandalla iuiaiwa kaugsanakuska chaugpipi kaugsangapa . Paikuna llugsichii tukuskamanda , mana wasi iukaspa , sachuku , chusa sitaska alpakunapimi puringapa chaiarkakunata . Pata alpa ukumami iukarkakuna kaugsanakunga .
Tukui paikuna Taita Diuswa suma iuiariskakunamandami paikunata nirka : “ Allimi kangichi ” . Chasa nigpipas , pai karangapa niraiaskata manara chaskispallami wañurkakuna .
Taita Dius , nukanchimanda iuiarispa , ñugpata karaskakunamanda mas sumami karangapa nirka ; chasaka , paikunawa nukanchipas sugllapi tukuspa , tukuikuna allillapi tukugringapa .
Chasaka , achkakunami nukanchita kawachirirkakuna , imasa Taita Diuswa suma iuiarispa kaugsagtakuna . Chimanda , nukanchita ima llasakugsina tukui pandariikunapi urmachingapa kaskata sakisunchi . Chasaka , mana sambaiaspalla kalpakugsina rurasunchi , suma luarma chaiagringapa .
Jesusllata kawakugsina iuiarispa kaugsasunchi . Paimi nukanchita suma iuiachigsamurka . Paillatatami iuiachii apaku , nukanchi tukuipi paiwa suma iuiaringapa . Pai kikin iacharkami , wañuskauramanda , iapa suma kuntintulla kangapa kagta . Chimandami sakirirka kruspi klabai tukungapa , pingaita mana manchaspalla . Chasamandami Taita Diuspa mandadiru alli ladu tiarigrirka .
Iapa pandarigkuna paita kamispa , unz̈aspa kagpikunapas , pai Jesuska upallami karka . Pai chasa pasaskata iuiaringichi . Chasa iuiariskawa kamkuna pasanakuspapas , mana saikuskasina iuiaringichi . Mana sambaiaspalla kangichi .
Kamkuna , pandariikunawa makanakugsina kaspapas , manara iukangichichu Jesusmanda wañuchii tukungapa iuianakunga .
Kasapas . Taita Dius kamkunata iuiachiskaka , ñapash kungarinakungichi . Paipa wambrakunatasinami ñugpamanda librupi kasa kamkunata nirka : Nukapa wambra , atun Taita Dius kamba allillapa iuiachispa llakichigpika , mana ningi : “ Mana uiasachu ” . Pai piñagpika , mana sambaiangi .
Atun Taita Dius kuiaskakunatami iuiachispa llakichí . Paipa tukui kuiaska wambra niraiaskakunatami chasallata asutigsina rurá .
Chasa iuiarispaka , Taita Dius kamkunata llakichigpipas , upalla kangichi . Kamkuna paipa wambrakuna niraiaskamandami chasa llakichii tukungichi . Maikan taitapas , pai kikinpa wambratami asutí .
Chasallata Taita Dius , tukui paipa wambra niraiaskakunatami asutigsina rurá . Chimanda , kamkunata mana chasa llakichigpika , pai kikinpa wambra manachar kantrangichi .
Kasapas . Nukanchi uchulla wambrakuna kaura , nukanchipa kai alpamanda taitakuna nukanchita asutigmandaka , paikunata suma uiaspa kuiaspami kaugsarkanchi . Chimandaka , ¿ manachu nukanchita chaiá , Taita Dius kaugsai karagta suma allilla uiangapa ; chasaka , alli kaugsaita charingapa ?
Nukanchipa kai alpamanda taitakuna , paikunaka imasa chaiaskasinami sug watakunalla nukanchita iuiachispa asutirkakuna . Nukanchi allilla kangapami Taita Dius nukanchita suuraka asutigsina rurá ; chiwanka nukanchi , paiwa tukuipi alli runakuna tukugsamungapa .
Asutiuraka , pitapas mana alli iuiachinchu . Chasapaka , iapami naná . Chasa pasaspaka , iachaikugkunaka , allilla ruraspa , sumagllami kaugsangakuna .
Chasamanda , kamkunapa saikuska makikunata , kamkunapa sambaiaska kungurkunata musuiachigsina ruraichi kamkunapa iuiaipi .
Chasallata , alli ñambi kaskata katinakugsina kaugsaichi ; chasaka mana allilla ñambipi purinakuspa chaki kiwiskaka , chiuramanda ambirispa , alli ñambita mana wistuiachispalla katigsina suma iuiarispa kaugsanakungapa .
Tukuikunawa sumaglla kaugsanakungapa iuiaiwa kangichi . Chasallata , Taita Diusmandalla kaugsangapa iuiaillata apanakungichi . Mana chasa kaugsaspaka , ñi pipas manima pudingapa kankunachu , Iaia Jesusta kawangapa .
¡ Ujalallapas Taita Diuspa suma kuiaita sakispa kungaringichi ! ¡ Amalai maikan , mana alli ugsakunapa angusina iukaspa , kamkunapa iuiaita wagllichigsamuntrakuna ; chasawaka achkakuna , puchukarigsina tukugsamungapakuna !
¡ Ujala pipas , kari warmiwa pandarichukuna ! ¡ Ujala Esausina Taita Dius ima karangapa kaskata wabutichukuna ! Chi runaka , ñugpa wambra kaspapas , ima taitata chaskingapa kaskata suglla mikuiwami trukarka .
Kamkuna , Esaumanda kasami iachangichi : manancha unaipika , paipa taitata mañakurka : “ Taita Dius , kamta iapa kuiaspa kawapuachu ” ningapa ; chiura , paimanda mana chasa chaiarka , mikuiwa katuska kagmanda . Maituku wakakugpipas , mana alli karka ima ruranga .
Kasapas . Kamkunata mana chaiarkachu , kai alpamanda lumapi chaiagringapa . Israelmanda runakunami chi Sinaí suti lumama chaiagrirkakuna . Chipika , nina sindimi rupakurka . Iapa iana tuta tukuska , sinchi wairawami tamiakurka .
Sinchi bututusinami uiarirka . Iapa sinchi rimaipasmi uiarirka . Chi rimaita uiaspaka , mañarkakunami , mana mas rimakuchu .
Taita Dius ima nikuskata uiaspaka , wañungasina iuiachigmandami chasa mañarkakuna . Kasami Taita Dius nirka : Runa u ima animalpas kai lumama tuparigrigpika , rumiwa piaspa [ u flichaspa ] wañuchichukuna .
Chi lumapi iapa manchangasina kawarigmandami Moisespas nirka : “ Nukapas , askurintimi manchaiwa chugchukuni ” .
Ikuti kamkunaka , Taita Dius imaurapas kaugsagpa puiblumami chaiaska niraiangichi . Chimi suti ka suma luarpi Sión luma u Jerusalén puiblu . Chipimi iapa achka waranga waranga anjilkuna kankuna . Sugllapimi kusikunakú .
Chillapitami ñugpamanda Taita Diuspa wambrakunapas sugllapi kankuna . Paikuna , suma luarpi kaugsangapa willaraiaska librupimi iskribiraiaska iukankuna . Taita Dius tukuikunata justisiai ruragpagmami chaiaska niraiangichi . Chipimi alli runakunapa almakuna kankuna . Chi runakuna , tukui pandariikuna allillapi tukuskami kankuna .
Jesuspagmami chaiaska niraiangichi . Paimi , Taita Diuswa runakunawa chaugpipi tukugsamurka ; chasaka , ikuti musu iuiaiwa iuiarigsamungapa . Kruspi klabaska wañuska iawarwami chasa rurarka . Paipa iawar , mana Abelpasina niraianchu , Taita Dius randichingapa . Nukanchita pasinsiangapami niraiá .
Kamkuna , ¡ ujalallapas Taita Dius rimaskata wabutingichi ! Ñugpata kai alpapi Taita Dius iuiachispa rimaskata wabutigkuna , paipa rabiamanda mana kispirirkakunachu . Suma luarmanda iuiachispa rimamuskata nukanchi wabutisunchi ; chika manima kispiringapa kanchichu .
Taita Dius kikin ñugpata Moisesta rimaura , kai alpapasmi iapa chugchurirka . Kunauraka , pai nirkami : Ikutimi nuka chugchuchingapa kani alpallata , manima . Sug luartapasmi chugchuchingapa kani .
Chasa niskaka niraianmi , Taita Dius kikin ruraskata kuiuchispa anchuchingapa kagta . Ikuti mana kuiuchidiru kaskakunaka , chasallami tiangapa kankuna .
Taita Dius suma mandakuskatami mana pipas kuiuchingapa pudí . Chipi nukanchi iaikugringapa kagmanda , Taita Diusta : “ Pai Siñur ” nisunchi . Paita suma manchaspa , tukui iuiaiwa , pai imasa munakuskasina , “ Kam , iapa allimi kangi ” nisunchi .
Imasami nina , tukui rupachí : chasami nukanchipa Taita Dius ka .
Kam kikinpura kuianakuskata mana sakiriichi .
Mana kungaringichi , kamkunapa wasima maikan chaiagrigkunata sumaglla chaskingapa . Maikankuna , wasipi sumaglla chaskispaka , anjilkunatami pi kagta mana iachaspalla ñugpata chaskirkakuna .
Karsilpi wichkaraiaskakunata kawagringichi ; imasami kamkunapas paikunawa sugllapi wichkaraiantrangichi : chasa . Maikan piai tukuska nanaikunawa kaskata iuiaringichi , kam kikinkunapa kuirpupi kagsina .
Tukui kasaraska kagkunaka , mana pandarispalla kam kikinpura sumaglla kuianakuspa kaugsaichi . Maikanpas sugpa warmiwa kariwa siririskataka , Taita Diusmi justisiai rurangapa ka .
Kulkita iapa kuiaspa munarigkuna mana kangichi . Chasapaka , kamkuna ima iukaskallawa allilla kangichi , kasa iuiarispa : Taita Diuska nirkami : Mana sakisakichu . Ñi imaurapas mana kungarisakichu .
Chimandami nukanchi , mana manchaspalla ninchi : Atun Taita Diusmi ka nukata aidawag . Chimandami mana manchani maikan runapas jiru rurawangapa iuiaspa kaskata .
Ñugpata Diuspa Rimai kamkunata iachachig taitakunamanda iuiariichi . Paikuna imasami sumaglla kaugsarkakuna wañunkama : chasallata kamkunapas , Jesucristowa suma iuiarispa kaugsaichi .
Jesucristoka , ñugpamandata , kunaura , imaurapas paillatatami ka .
Mana sakiringichi , ima sug rigcha sug rigcha iachachiskawa pandachii tukungapa . Chi iachachigkuna ninkunami : “ Kaita mikungapa , allimi ka . Ikuti chita mikungapaka , michanmi ” . Chasa ninakuskata uiangataka , mas allillami ka , Taita Diuspa suma kuiaiwa iuiarispa , kamkunapa iuiaita tukuipi allilla charingapa . Chasa ninakuskata uiagkunataka ñi imapipas mana allilla tukupurkachu .
Jesús ufrindasina wañuskamanda , kunaura sug musu altarmi iukanchi . Judíu sasirdutikuna Diusmandalla wasipi paimanda ruragkuna , mana pudinkunachu chi musu altarmandata mikunga .
Taita Diuspalla tukuikunamanda mas alli ukumami iaia sasirduti , animalkunapa iawarta pandariskakunamanda apá . Ikuti chi animalkunapa kuirputaka , runakuna kaugsanakuskamanda llugsichispami rupachigrinkuna .
Chasallata Jesuspas , puiblumanda llugsichii tukuspami wañuchii tukurka ; chasaka , pai kikinpa iawarwa runakuna Taita Diuspalla tukugsamungapakuna .
Chimandami nukanchitapas chaiaku , Jesuswa tukungapa munaspa , ñugpata mandaskakunata sakingapa , maskipas paisina unz̈ai tukungatapas .
Imaurapas mana puchukadiru puibluka kai alpapi mana iukanchichu . Mas nispa samungapa sug puiblutami suianakunchi .
Chimandami iukanchi , imaurapas Jesuswa Taita Diusta ninga : “ Kam , iapa suma atunmi kangi ” . Chasa niskawaka paimanda kamarikusinami niraiá . Taita Diusta iuiarispa , iapa suma atun kagta nisunchi .
Chasallata , mana kungaringichi , allilla ruraspa , mana iukaskakunata maillallapas karangapa . Chasa ruraskawapas kamarikusinami niraiá . Chasa ruraskami , Taita Diuspa ñawipi sumaglla paita kawarí .
Kamkunata iachachig taitakuna ima niskata sumaglla uiaspa rurangichi . Paikunatami chaiá , kamkunapa almata kawaspa , Diuspa ñawipi ainigringapa . Paikunata sumaglla uiaichi ; chasaka paikunapas , suma kuntintulla kangapakuna . Kamkuna mana uiagmanda , paikuna llakiiwa kamkunata iachachingapa chaiagpika , kamkunata ñi imapipas mana allilla tukungapa kanchu .
Nukanchimanda Taita Diusta mañapuaichi . Iachanchimi nukanchipa iuiai allilla kagta . Tukuipi allilla ruraspa kaugsangapami munanchi .
Suma iuiarispami mañanakuikichita : Taita Diusta mañapuaichi , nukata utkalla kamkunapagma ikuti kachawachu .
Taita Dius sumaglla kaugsaita karamugmi nukanchipa Iaia Jesús wañuskata kaugsachirka . Paipa iawarwami Taita Diuswa nukanchiwa iuiarinakungapa diltudupa allilla ruragsamurka . Paimi ka tukui runakuna paipa ubija niraiaskakunapa iaia kawag .
Taita Diusllatata kamkunata iuiachichu , tukuipi alli kangapa ; chasaka , pai imasa munaskasina allilla rurangapakuna . Chasallata , Jesucristowa tukui nukanchita pai kikin imasa munakuskasina rurachu . Cristota imaurapas nisunchi : “ Kam , iapa suma atunmi kangi ” . Chasa kachu .
Kam taita i mamakunata mañaikichitami : nuka kamkunata iuiachiskamanda pasinsia iukawaichi . Mana achka rimaikunallawami kachanakuikichita .
Kasa iachaichi : nukanchipa waugki Timoteo , wichkaraiaskamanda kachariisi tukurka . Pai nukapagma utkalla chaiamugpika , iskandikunami kamkunata kawagrisunchi .
Kamkunata tukui iachachig taitakunata : “ Puangi ” nipuangichi . Tukui Diuspalla kagkunatapas : “ Puangi ” nipuangichi . Italia alpamanda kagkunami kamkunata : “ Puangi ” ninakú .
Taita Dius , tukui kamkunata sumaglla kawapuachu .
Nuka , Taita Diuspa i Iaia Jesucristopa lutrinsina kaspa , Santiagomi suti kani . Ñugpamanda taita Israelpa chunga iskai wambrakunapa wambrakuna maipi kaugsanakuskata : Puangimi niikichita .
Taitakuna i mamakuna , kamkunata achka llakiikuna chaiauraka , mana llakiiwa kagsina suma alli iuiachiriiwa kangichi ,
kasa iuiarispa : kamkuna Iaia Jesuswa iuiarinakugta sug rigcha iuiaikuna chaiakugpika , chaianmi , mana sambaiaspalla paillawa iuiarikungapa , ima kagpipas .
Iaia Jesuswa chasa iuiarispalla mana sambaiaspalla kagpika , iukangichimi tukui allilla iuiaipi kanga , ñi ima mana kungarispalla .
Maikanpas , allilla iachaita mana iachaspaka , Taita Diusta mañaichi . Chasaka chaskinkangichimi . Taita Diuska , tukuikunatami ima mañaska mana tupuspalla kará , mana piñarispalla .
Taita Diusta mañakuuraka , paita suma iuiarispa mañaichi , mana kasa iuiarispalla : “ ¿ Karawangachu u manachu karawanga ? ” . Mana allilla iuiaiwa mañagka , wairawa iaku kuchata kaima chima kuiuchispa apakugsinami rurá .
Maikan chasa mañagka mana iuiakuchu : “ Atun Taita Dius , imapas karawangami ” .
Chi runaka , sug rigcha sug rigcha iuiaspa , ima rurai kallariskatapas mana puchukadurmi tukú .
Maikanpas kampuramanda mana iukag kaspaka , alli iuiachiiwa kachu . Paikunataka , Taita Dius kikin kawag sumami atuniachingapa ka .
Chasallata , maikan iapa iukag kaskataka , Taita Dius kikinmi paitaka uchullaiachingapa ka . Chasa kagpipas , alli iuiachiillawa iuiakuchu . Iapa iukagka , ugsa tugtusinami mana unailla wañuringapa ka .
Indi llugsispa rupariuraka , ugsakunata chakichinmi . Tugtukunatapas urmachinmi . Chiwanka , tukui suma kawari puchukarinmi . Chasallata iapa iukag runa , ima tiaska i iukaska sakispa , chi tugtusinami chingarí .
Jiru rurangapa iuiaikuna chaiauraka , mana chasa ruragkunaka Taita Diuspa iapa kuiaskami kankangichi . Chi mana jiru ruragkunaka , alli suma kaugsai primiutami chaskigrinkangichi . Chi kaugsaitaka , Taita Dius nirkami , paita kuiagkunata karangapa .
Maikantapas jiru rurangapa iuiaikuna chaiauraka , mana iuiarikuchu : “ Taita Diusmi chi jiru iuiaita iuiachiwaku ” . Ñi pipas mana Taita Diusta iuiachinkunachu , jiru rurangapa . Chasallata Taita Diuska , ñi pitapas mana iuiachinchu , jiru rurangapa .
Chi jiru rurangapa iuiaikunataka , tukuikuna iukanchimi nukanchi kikinpa iuiaillapi . Chasaka nukanchita iuiachispa , jiru ruraitami munachí .
Chimandami nukanchi jiru ruraikunata ruranchi . Chasa jiru ruraskakunamandaka , Diuspa ñawipi wañuimi tarinchi .
Nukapa iapa kuiaska taitakuna i mamakuna , mana pandaringichi .
Tukui suma iuiaikuna i ima ministiskakunata , Taita Diusmi suma luarmanda karamú . Paimi ka tukui punchaiachigkunata rurag . Paika , imaurapas paillami ka ; punchallami ka .
Pai kikin munaspalla , paipa rimaiwa nukanchita mana puchukaridiru suma kaugsaitami karamurka . ( Chi rimai , tukuipi sutipami ka . ) Chasaka , tukui pai ima wiñachiskakunamanda , nukanchi paimanda ñugpa kispichiska kangapa .
Nukapa iapa kuiaska taitakuna i mamakuna , kasa uiawaichi : tukui kamkuna , Diuspa Rimaita allilla uiangichi . Allimanda iuiarispa rimangichi . Chasallata , rabia chaiaura , mana utkalla rabiaringichi .
Rabiariska runaka , Taita Dius munaskata mana ruranchu .
Chimanda , tukui millai ruraikunata i mana allilla kaugsaikunata sakiichi . Diuspa Rimai uiaskata upalla chaskiichi , mana atuniachirispalla . Chi Diuspa Rimaiwaka , kamkuna suma iuiarigkunatami kispichingapa ka .
Diuspa Rimaipi imasa willaraiaskasina rurangichi . Mana ianga uiaspalla kangichi . Ianga uiaspalla kagkunaka , kikinkunami iuianakú : “ Allillapimi kani ” . Nigpika , mana chasa kanchu .
Maikan Diuspa Rimaita uiaspapas , mana chasa ruragkunaka , paipa ñawi imasa kaskata ispijupi kawarigsinami kankuna .
Chasa kawaspaka , kikinpa ñawi imasa kaskata mana unaillami kungarinkuna .
Ikuti maikanpas , Taita Dius ima niskata uiaspa , mana kungarispalla umapi wakachispa ruragpika , chi runaka , Taita Diuspa iapa kuiaskami kanga , chasa ruragmanda . Taita Dius ima niskaka , tukuipi allillami ka . Chasa niskata uiaspa ruragkunaka , wataraiaska kaskamanda kachariskasinami tukunkuna .
Maikanpas paipa simita mana upallachigpika , pai kikinlla , pandarispa , iangami iuiaku : “ Nuka , Taita Diuswami kani ” .
Taita Diuspa ñawipi , maikan imapipas paiwa suma iuiarigkuna , kasa ruraspami kaugsankuna : wagchukunata i llakiiwa kag sapalla kidaska warmikunata tukuipi aidaspa ; chasallata , kai alpapi ima jiru ruraikunata mana imapas ruraspalla .
Kam taitakuna i mamakuna , nukanchipa suma Iaia Jesucristowa iuiarigkuna kaspa , sugkunata sug rigcha sug rigcha iuiaiwa mana kawangichi .
Kasa iuiarisunchi . Kamkuna sugllapi tandariska kaskapi iaikugsamuchu sug runa , kuri surtijawa i suma musu katangawa . Chasallata sug mana iukag runapas iaikugsamuchu , ruku katanga churariska .
Chiura kamkunaka , chi suma churariska iaikugta suma rimaiwa ailastimaspa ninkangichimi : “ Samui . Ñugpa ladu tiarigsamui ” . Ikuti mana iukagtaka ninkangichimi : “ Chillapi saiakui ” u “ Alpapi tiarii ” .
Chasa ruraspami kam kikinpura sug rigcha sug rigcha iuiaiwa kawanakungichi . Mana sugllasina iuiarispami sugkunataka mas sumaglla kaianakungichi .
Nukapa kuiaska taitakuna i mamakuna , kasa iuiariichi . Kai alpapi mana iukag kagkunatami Taita Dius agllarka , paikuna , Jesucristota suma iuiariiwa iapa iukagsina tukungapakuna ; chiwanka paikunapas , Taita Dius suma mandakuskapi iaikugringapa . Chasami Taita Dius nirka , paita kuiagkunata karangapa .
Ikuti kamkunaka , mana iukagkunataka mana balitasinami kawangichi . ¿ Manachu chi iapa iukagkunaka , kamkunata imapipas mana allilla charinkuna ? ¿ Manachu paikuna , kamkunata justisiakunapagma aliuspa apachinkuna ?
¿ Manachu paikuna , Iaia Jesucristopa suma sutimandapas jiru rimankuna ? Ikuti kamkunaka , Iaia Jesusmandallami sutichiska kangichi .
Taita Dius imasa kaugsangapa niskapi , kasami willaraiá : “ Kam kikintasinami iukangi , tukui runakunatapas kuianga ” . Kamkuna chasa ruragpi , allillami ruranakungichi .
Ikuti runapura sug rigcha sug rigcha iuiaiwa kawagpika , atun pandariimi ruranakungichi . Chasa ruragpika , Moisés sakiska willaraiaskapi niraianmi , kamkuna mana allilla ruraipi urmagtakuna .
Tukui imasa Moisés sakiska willaraiaskasina rurakuspapas , sugllapas chi willaraiaskata pandarigpika , tukui chi willaraiaskakunatami mana allilla ruragsina tukungapa ka .
Kikin Taita Diusmi ni : “ Mana sugpa warmiwa kariwa siriringi ” . Kasapasmi nirka : “ Mana wañuchingi ” . Kamkunaka , mana sugpa warmiwa kariwa siririspapas , maikanta wañuchigpika , tukui chi willaraiaskakunata mana allilla ruragsinami tukugsamungichi .
Suglla willaraiaskapika tianmi , kamkuna kispiringapa . Chi willaraiaskawami kamkuna justisiai tukungapa kangichi . Chasa iachaspaka , iukangichimi tukuipi allilla rimaspa i ruraspa kaugsanakunga .
Maikan sugkunamanda mana llakigpika , Taita Diuspas mana llakispallami paikunata justisiangapa ka . Ikuti maikanpas sugkunamanda llakispa suma ruragkunaka , justisiai puncha paita chaiauraka , tukuipimi allilla llugsingapa ka .
Taitakuna i mamakuna , maikanpas iuiarichu : “ Taita Diuswa suma iuiarigmi kani ” : chasa iuiariillawa kaspaka , ñi ima allilla mana ruragpika , ¿ imawatak kawachinga , suma iuiarig kagta ? Pai chasa iuiariillawa sug luarpi mana kispirigringapa kanchu .
Kasa iuiarisunchi : maikanpas kam kikinpura mana katanga iukachu , ñi mikui mana tiapuchu .
Chasa mana iukaskataka , maikan kampura nintra : “ Apaijim . Alli katanga churaringi . Wigsa jundagta mikungi . Kunaura riilla ” ; chasa nispaka , ñi ima mana karaspalla kachagpika , ¿ imatak allilla ruragta niraiá ?
Chasallata , maikanpas iuiarichu : “ Taita Diuswa suma iuiarigmi kani ” : chasa iuiaillawa kaspaka , ñi ima allilla mana ruragpika , chi iuiarii , wañuskasinami niraiá .
Maikan ningami : “ Kam , Taita Diuswa sumasi iuiaringi . Ikuti nukaka , tukui allillami rurani . Kam , ñi ima allilla mana ruraspapas , kawachiwai paiwa suma iuiarikugta . Ikuti nukaka , allilla ruraskawami kawachisaki , nuka paiwa suma iuiarig kagta ” .
Suglla Taita Dius tiagta kam iuiagpika , allillami ka . Kuku wairakunapasmi chasallata iuiankuna . Chasa iuiarispaka , dimanchaimi chugchurinkuna .
Mana upasina kai . ¿ Manachu kasa iuiaringi ? Kam ñi ima mana allilla ruraspalla kaugsakugpika , kam iuiantrangi : “ Taita Diusllawami kani ” ; chi iuiaika , ñi imapa mana balinchu ; wañuskasinami niraiá .
Nukanchipa ñugpamanda taita Abrahamka , ¿ manachu paipa wambra Isaakta altarpi rupachingapa churaskamanda , Diuspa ñawipi alli runa kagta kawarka ?
¿ Manachu iachangichi : Abrahamka , chasa ruraspa , pai Taita Diuswa suma iuiarig kagta kawachirirka ? Chasa ruraspami pai imapipas suma iuiarig tukurka .
Chiwanka , ñugpamanda librupi imasa willaraiaskasina tukugsamurka . Kasami niraiá : Abrahamka , Taita Dius imasa niskata iuiarispami karka : “ Chasami tukunga ” . Chimandami pai mana pandarig niraiarka . Paitaka , Taita Dius kikin nirka : “ Kuiaskami kapuangi ” .
Chimandami niikichita : maikan runa Taita Diuswa iuiarispallaka , paipa ñawipi mana allilla niraianchu . Paiwa suma iuiarispa , allilla ruraskakunawami mana pandarig tukugsamú .
¿ Manachu chasallata sug karisapa warmi , Rahab suti rurarka ? Chi warmika , iskai Israelmanda runakuna chi puiblupi pakalla chapaspa purinakuskata paipa wasi ukuma pakakuchirkakunata . Nispaka , sug ñambita llugsichirkakunata . Chasa allilla ruraskawami chi warmi mana pandarig tukugsamurka .
Imasami , alma llugsiura , kuirpu wañuska ka : chasallata maikanpas , Taita Diuswa iuiariillawa kaspaka , ñi ima allilla mana ruragpika , chi iuiarii , wañuskasinami niraiá .
Nukapa kuiaska taitakuna , kampurakuna mana munangichi , achkakuna Diuspa Rimaita iachachigkuna tiangapa . Kasa iuiarisunchi : nukanchi iachachigkunaka , sug luarpika sugkunamandapas masmi tapuchii tukungapa kanchi .
Tukuikunami achka imapipas pandarinchi . Maikan mana pandarispalla rimagka , chi runakar tukui imapipas allillami ka . Paika , paipa kuirputapasmi mana sakinga , ñi ima jirukunata rurangapa .
Kaballupa simita prinumi wataspa churanchi . Chiwanka nukanchi , maima munaskamami pusanchi . Chasa churaspami kaballupa kuirputa maima munaskama ñugpachinchi .
Kanuamandapas iuiariichi , maituku atun kagpipas . Maikanpas kanuata iakupi apakug , maituku sinchi wairakugpipas , uchulla walmullawami pai maima munaskama chi kanuata apachí .
Chasallata nukanchipa simi , kuirpupi uchulla iukaspapas , nukanchipa rimaiwa pudirinmi , maituku atunpas tukugsamunga . Chasallata iuiariichi : asllita nina , sindirispaka , atun ruku sachakunatapas pudinmi puchukanga .
Simipas , ninasina wagllichigmi ka . Chi simiwaka pudirinmi , tukui kai alpapi kaugsanakuskata paipa jiru rimaiwa wagllichinga . Chi simika , nukanchipa kuirpupimi tia . Chi simiwa rimaspaka , runakunapa iuiaitapasmi wagllichigsamú . Chiwami simika infirnumanda ninawa sindichiskasina ka . Chi simillawantami sugkunatapas kaugsankama wagllichingapa pudí .
Sachukupi kaugsagkunata i piskukunata , alpapi aliurispa purigkunata i iakupi kaugsagkunatapas , tukuikunatami runakuna mansuiachii pudinmi i mansuiachinkunallami .
Ikuti simitaka , ñi maikan runapas mana mansuiachii pudinchu . Chi simiwa rimaita mana pudirinchu , imawapas arkangapa . Simika , wañuchidiru wambii jundachiskasinami ka .
Chi simiwami nukanchipa atun Taita Diusta iapa suma kagta ninchi . Chillawantami runakunatapas mana allilla rimanchi , Taita Dius kikin rigchasina ruraska kagpikunapas .
Chi simillawantami allillata i mana allillatapas rimanchi . Nukapa kuiaska taitakuna i mamakuna , chasa rimaika mana allilla kanchu .
Suglla iaku ñawillapika , miski iaku i winja iakuka mana llugsinchu .
Chasallata , nukapa kuiaskakuna , igus sachapi asiti surkudiru muiukunaka mana tiarinchu . Ñi ubas sachapi igus muiukunaka mana tiarinchu . Chasallata , suglla iaku ñawipika , kachi iaku i miski iakuka mana llugsinchu .
¿ Kamkunapura tianchu tukuipi iachag ? Maikan chasa tiagpika , paipa alli suma kaugsaiwa uchullasina tukuspa , kawachichu pai sutipa iacha kagta .
Ikuti maikan sugkunata jiru iuiaiwa kawaspa , kikinpura “ Nukaka , masmi kani ” iuiarikugka , mana suma atuniachiriskasina iuiakuchu , maituku iacha kaspapas . Chasa jiru ruraskawaka kawachikumi , tukuipi llulla kagta .
Chi iachaitaka , Taita Dius mana karanchu . Kai alpamandalla runakunapa iuiailla i iaia kukupa iuiachiskallami ka .
Maikan sugkunata jiru iuiaiwa kawaspa , kikinpura “ Nukaka , masmi kani ” iuiarispa kaskakunapagpika , piñarispalla i tukui mana allilla ruraspallami kaugsankuna .
Ikuti Taita Dius karaska iachaita iukagkunaka , ñi imapi mana pandarispallami kaugsankuna . Chimanda , tukuikunawa sumaglla mana piñachirinakuspallami kaugsankuna . Paikunapa suma iuiaiwa tukuikunamandami alli iuiankuna . Ima niskatami uiankuna . Sugkunamanda llakispa , tukui imapipas allillami rurankuna . Ñi pitapas mana sug rigcha sug rigcha iuiaiwa kawaspalla , ñi imapipas mana llullaspallami kaugsankuna .
Maikan sumaglla pasinsiachispa , tukuikunawa sumaglla kaugsanakug , paikunakar , Diuspa ñawipi alli runakunami niraiankuna .
Kam kikinpura , ¿ imamandatak makanakui i piñachirinakui tiagsamú ? Kam kikinkuna mana suma iuiai iukaspami chasa ruranakungichi .
Ima munaskata mana tarispaka , kam kikinpurami wañuchirinakungichi . Sugpata iukangapa munarispa , mana kichui pudispaka , chimandami makanakuspa i piñachirinakuspa kaugsanakungichi . Taita Diusta mana mañaspami kamkuna mana iukangichi .
Paita mañaspaka , kam kikinkunamandalla allilla kangapa iuiarispa mañanakugmandami mañanakuskaka mana chaskingichi .
Kamkuna , Diuspa ñawipi sug rigsi iukagsinami kangichi . ¿ Manachu iachangichi : kai alpapi tiaskakunallawa iacharigka , Taita Diusta wasa churagsinami niraiá ? Maikanpas kai alpapi tiaskakunallawa iacharigka , Taita Diuspa kuntrami ka .
Chimandachar ñugpamanda librupi kasa willaraiá : Imasami kusa , warmindita muná , paillawa kangapa ; chasallatami Santu Ispíritu nukanchipi kaugsagka , nukanchita muná , paiwa suglla kagsina kangapa .
Chiwanka Taita Diuska , alli iuiaikunatami kará ; chasaka , nukanchi sumaglla kaugsangapa . Chimandami ñugpamanda librupi kasapas willaraiá : Iapa atuniachiriska iuiaiwa kagkunataka , Taita Diusmi paikunata piñarí . Ikuti mana atuniaspalla iuiaiwa kagkunataka , alli iuiaikunatami kará ; chasaka , paikuna sumaglla kaugsangapa .
Chimandaka , Taita Diuspa tukuichi , paimandalla kangapa . Iaia kukuta mana sakirispalla michariichi . Chasa ruragpika , chi iaia kukuka kamkunapagmanda mitikungami .
Taita Diuspagma mana manchaspalla kaillaiaichi . Chasa ruragpika , paipas kamkunapagma kaillaiangami . Mana allilla ruragkuna kaspaka , chi mana allillata maillarigsina ruraichi . Kai alpawa i Taita Diuswa sugllapi iuiagkuna , tukui sungupi jiru iuiaita sakiichi , Taita Diuspalla kangapa .
Chimandami niikichita : irkiaichi ; wakaichi ; llakiriichi . Asinakungataka , niikichitami : wakaichi . Suma iuiaiwa kuntintulla kangataka , niikichitami : irkiaspa llakiriichi .
Atun Taita Diuspa ñawipi mana iapa atuniachirispalla iuiai iukaichi . Chasa ruragpika , Taita Diusmi kamkunata atuniachinga .
Taitakuna i mamakuna , kamkunapura ñi imapipas mana juchachinakuichi . Maikanpas sugkunamanda juchachispa , mana allilla rimakugpika , Taita Dius ima rurangapa willaskamanda mana allilla rimagmi niraiá . Chasa ruraspaka , Taita Dius imasa willaskasina rurag kangataka , kikin justisia kagsinami tukú .
Suglla Taita Diusmi tia , runakuna imasa rurangapa nidur . Paillatatami justisia kangapa ka . Paimi pudí kispichingapa u puchukangapa . Nigpi kamka , ¿ pitak kangi , justisia tukuspa , kamba waugkindikunamanda mana allilla rimakungapa ?
Kunaura uiawaichi , kamkuna kasa nigkuna : “ Kuna puncha u kaia , chi puiblumami risunchi . Randispa katuspa , sug watami chipi chisiasunchi , kulki mirachinkama ” .
Kamkunaka mana iachangichichu , ñi kaia ima pasaringapa kagta . Nukanchipa kaugsai , puiusinami ka ; imasami puiuka , kawarispa , sug mana unaillapika ikuti mana kawarí : chasa .
Mas allimi kantra , kamkuna kasa ningapa : “ Atun Taita Dius munagpika , nukanchi , kaugsaspa , kasa u chasami rurasunchi ” .
Chasa ningataka , kamkuna atun tukuspami rimanakungichi . Chasa atun tukuspa iuiagkunaka , mana allilla rurankunachu .
Maikanpas , allilla rurangapa iachaspapas , mana ruragpika , pandarigmi ka .
Kamkuna iapa iukagkuna , kaparispa wakaichi . Kamkunata iapa llakiimi chaiangapa ka .
Kamkuna tukui iukaskaka , Diuspa ñawipi ismuskasinami kawarí . Kamkunapa suma katangakunapas , pulilla mukuskasinami ka .
Kamkunapa kuri i kulkipas , lim wakariskasinami niraiá . Chi wakariskaka kawachikumi , kamkuna tukuipi pandariska kagtakuna . Chi wakariskaka , kamkunapa aichata nina tukuspa rupachigmi tukungapa ka . Chi iukaikuna wakachiriskakunaka , kai alpa tukurii punchakuna Taita Diuspa rabia wakachirigsinami niraiá .
Kamkunapa piunkunata mana allilla pagaskamanda , chi kulkikunallatatami kamkunamanda mana allilla ruranakuskata willaku . Chi piunkuna llakiiwa kaparinakuskata , tukui manduiug atun Taita Diusmi uiaku .
Kamkuna , kai alpapi suma mikuspa i upiaspa , imasa munaskasina kaugsaspaka , wagra wiraiaskasinami tukungichi . Chasaka , ñami wira wagrata wañuchii puncha chaiakugsina kamkunata chaiamuku .
Kamkuna , mana allilla justisiaspallami alli runakunata wañuchingichi . Paikunaka , mana micharirkakunachu .
Taitakuna i mamakuna , Iaia Jesús samunkama , upalla mana sambaiaspalla suianakungichi . Chagra rurag runata iachaikuichi . Paika , tarpuskata manara pallankama , iukanmi mana sambaiaspalla suianga , ñugpa tamia i kati tamia ialinkama .
Chasallata kamkunapas , Taita Diuswa iuiariilla kaspa suiangichi , mana sambaiaspalla . Iaia Jesuska , ñami chaiagsamungapa ka .
Taitakuna i mamakuna , kam kikinpura mana piñachirinakuspalla kaugsaichi . Chasaka , mana justisiai tukunkangichichu . Taita Dius justisiag , ñami punguma chaiamukugsina ka .
Taitakuna i mamakuna , Santu Ispirituwa ñugpata rimagkunata iachaikuichi . Paikuna , atun Taita Diuspa Rimaita willaspami karkakuna . Llakii iukaspapas , mana sambaiaspallami kaugsarkakuna . Kamkunapas chasallata kaugsaichi .
Maikanpas , llakiiwa kaspapas , mana sambaiaspalla kaugsagkunamandaka ninchimi : “ Taita Diuspa iapa kuiaskami ka ” . Job suti runa , iapa llakiiwa kaspapas , mana sambaiaspalla kagmanda ñami iachangichi . Paita , katima , atun Taita Dius tukuimi kutichirka . Atun Taita Diuska , nukanchita iapa kuiaspa , llakiiwami kawaku .
Taitakuna i mamakuna , imasa kaskata mana kawag churangichi sug luarta , ñi kai alpata ñi ima sutikunatapas . “ Ari ” ningapa chaiagpika , “ Ari ” ningichilla . “ Mana ” ningapa chaiagpika , ningichilla : “ Mana ” . Chasa nispaka , mana justisiai tukunkangichichu .
Maikanpas llakii iukaspaka , Taita Diusta mañangichi . Maikan kuntintulla kaspaka , Taita Diusta birsiuwa kantangichi , “ Kam , iapa allimi kangi ” nispa .
Maikan ungug kaspaka , Jesuswa tukuskapura iacha taitakunata kaiangichi ; Taita Diusta mañapuspa , Iaia Jesusmanda iuiarispa , asitiwa paita kakuchukuna .
Iaia Jesuswa suma iuiarispa mañapugpikunaka , paimi , chi ungugta aliachispa , atarichingapa ka . Chi ungug ima pandariskakunatapasmi pasinsiai tukungapa ka .
Chimandami niikichita : kam kikinpura ima pandariskakunata willarinakungichi . Kam kikinpuramanda mañapunakungichi , Taita Dius kamkunata aliachichu . Allilla rurag runa , tukui suma iuiaiwa mañaskawaka tukuipi iapami pudirí .
Elías suti Santu Ispirituwa ñugpamanda rimag , paimi , nukanchisinallatata kaspa , Taita Diusta : “ Mana tamiachu ” suma iuiaiwa mañarka . Chiuraka , sutipami kimsa wata sugta killa kai alpapi mana tamia urmarka .
Ikuti tamiangapa mañauraka , chasallatami tamiagsamurka . Chiura , alpapika ikuti tukui mikuimi tiarigsamurka .
Nukapa taitakuna i mamakuna , kasa iuiariichi : kamkunapuramanda maikanpas mana allillapi urmagpika , chi runataka sug runawa iuiachingichi , Taita Diuswa ikuti tigrangapa .
Kasa iachaichi : chi pandarikuskata kispichig , chi runapa almatami kispichingapa ka , mana diltudupa wañungapa . Chasallata , chi tukui pandariikunatapasmi pasinsiachingapa ka .
Jesucristo kachamuskami nuka kani , Alli Willaita willaspa puringapa . Kamkuna kikinpa alpamanda rispa , kasama chasama purispa , Ponto , Galasia , Kapadosia , Asia i Bitinia suti alpakunapi kaugsanakuskatami kai karta kachaikichita .
Kamkunataka , Taita Dius ñugpamandata pai imasa munakuskasinami agllarka . Paipa Ispirituwa paipallami tukugsamurkangichi ; chasaka , paita suma uiaspa , Jesucristopa iawarwa maillaska niraiangapa . Taita Dius , kamkunata kuiaspa , askurinti suma iuiaiwa kawapuachu .
Nukanchipa Iaia Jesucristopa Taita Diusta nisunchi : “ Kam , iapa suma atunmi kangi ” . Paika , Jesucristo wañuskata kaugsachiskawa , nukanchimanda iapa suma llakirispa , musu kaugsaitami karamurka . Chiwanka , suianakunchimi , suma luarpi kaugsagringapa .
Chipika , Taita Dius kamkunata karangapa kaskatami wakachiraiá . Chi wakachiraiaskaka mana tukuringapa kanchu sug tugtu chakirigsina u ima ismugsina .
Kamkuna Cristowa suma iuiarigkunamanda , Taita Diuspa iapa iachaiwami kamkunata chariku . Chasaka , tukurii punchakuna chaiaura , pai imasa niskasinami kamkunata diltudupa kispichingapa ka .
Chimandami iukangichi kuntintulla kangakuna , kamkunata achka llakiikuna pasangapa chaiagpipas . Chika , mana unaillami ialinga .
Imasami kuri , ninapi rupachiskawa alli kagta iachankuna : chasallatami kamkuna , iapa llakiikuna chaiaskawa Cristowa suma iuiarigkuna kagta kawachirinkangichi . Kuri puchukarinmi . Ikuti Cristowa suma iuiarigkunaka , llakii chaiagpipas , kurimandapas mas balimi niraiangichi . Jesucristo kawarigsamuuraka , paiwa suma iuiarigkunata suma atuniachispa , ningapami ka : “ Kamkuna , sumami nukawa iuiarirkangichi ” .
Kamkuna , Jesucristota mana kawaspapas , paita kuiangichimi . Manara kawaspapas , paiwa suma iuiarispami kaugsanakungichi . Chasa iuiarispami ñi imawa mana rimai pudiringasina iapa suma alli iuiachiiwa kangichi , kasa iachaspa :
paiwa suma iuiarispami kamkunapa almata kispichiska niraiangichi .
Santu Ispirituwa ñugpamanda rimagkunaka , Taita Dius kamkunata suma kuiaspa kispichingapa kagta willaspapas , tapunakuspa tapunakuspami munarkakuna , chi kispichiita ima niraiaskata iachangapa .
Cristopa Ispiritumi paikunata ñugpamandata iuiachirka , Cristo kikin iapa llakii nanai pasangapa kagta ; nispaka , sug luarpi atun sumaiachigrii tukungapa kagta . Chasa iuiachiuraka , paikuna tapunakurkami Cristo pi kangapa kagta i imaura chasa pasaringapa kagta .
Chasa tapunakugtaka , Cristopa Ispiritumi iuiachirka , paikuna kaugsanakuskamandaka mana willanakugta . Kamkuna kunaura kaugsanakuskamandami Jesucristomanda chasa willanakurka . Kunauraka , chi ñugpamanda willaskakunallatatami suma luarmanda kachamuska Santu Ispirituwa willagkuna , kamkunata ña willanakú . Chi willaitaka , anjilkunapasmi munantrakuna iachangapa .
Chasamanda , allichirispa , tukuipi alli iuiaiwa kaugsapuanakuichi . Suianakuichi , Jesucristo kawarigsamunkama . Chiurami Taita Dius , suma kuiaspa , kamkunata ima karangapa kaskata chaskinkangichi .
Suma uiag wambrakunasina , Taita Dius ima niskata uiaspa ruraichi . Paita manara rigsispa , jiru iuiai munaikunawami karkangichi ; chasa ruraspa mana kaugsanakuichi .
Chasapaka , imasami Taita Dius kamkunata agllag , mana pandarig tukuipi alli ka : kamkunapas chasallata tukuipi allillapi kaugsapuaichi , mana pandarispalla .
Chasallatami Taita Dius ñugpamanda librupi willarka , kasa nispa : Nuka , mana pandarig tukuipi allimi kani . Chimandami kamkunapas iukangichi tukuipi alli kanga , mana pandarispalla .
Kamkuna , Taita Diusta ningichimi : “ Taitami kapuangi ” . Paimi , tukuikunata imasa allilla u mana allilla ruraskata kawaspa , imasa chaiaskasina justisiai rurá . Chimanda kamkuna , kai alpapi ialigkunasinalla iuiarispa kaugsankama , paita suma kuiaspa manchaiwa kapuaichi .
Kamkunapa ñugpamanda taitakuna , mana Taita Diuswa iuiarispallami kaugsarkakuna . Paikunasina mana kaugsangapami kamkunata Taita Dius kispichigsamurka . Tukuridiru kulkiwa u kuriwa mana kispichigsamurkachu . Chita allillami iachangichi .
Cristo wañuchii tukuspa , paipa iapa suma iawarwami kamkunata kispichigsamurka . Imasami iura ubija ñi imapipas mana mapasina kawariskata runakunamanda wañuchii tukú : chasallatami Cristo ñi imapipas mana mapasina kaskata kamkunamanda wañuchii tukurka .
Kai alpa manara tiagpitami Cristota agllaska karka , chasa wañuchii tukungapa . Kai alpa tukuringapa kaillaiakuurami kamkunamanda kawarigsamurka .
Pai Cristo samuskamandami kamkuna Taita Diuswa suma iuiarigsamurkangichi . Taita Dius kikinmi , Cristo wañuskata kaugsachispa , sumaglla atuniachirka . Chasamandami kamkuna Taita Diuswa suma iuiarispa suianakungichi , paipagma chaiagringapa .
Sutipa Alli Willaita suma uiaspa , kamkunapa almaka maillaskasinami niraiagsamungichi ; chasaka , kam kikinpura sutipa kuianakuspa kaugsangapakuna . Chimandami iukangichi , tukui suma iuiaiwa parijuma iapa kuianakunga .
Kamkuna mana niraiangichichu wañudur taitakunamanda tiagsamugta . Imaurapas kaugsai iukag mana puchukarig Diuspa Rimaimandami musu kaugsaita chaskiska niraiangichi , suma luarma ringapa .
Chasallatami ñugpamanda librupi willaraiá , kasa nispa : Tukui runakuna , ugsasinallami kankuna . Maituku suma kaugsaskakunapas , ugsapa tugtusinallami kankuna . Ugsa chakiriura , tugtukunapas urmankunami .
Ikuti Atun Taita Diuspa rimaika ñi imaurapas mana puchukaringapa kanchu . Chi rimaika , kamkunata Alli Willai willaskatami niraiá .
Chimandami niikichita : tukui mana allilla ruraikunata sakiichi . Mana imapipas llullachinakuichi . Mana kawariichi alli runa kagta , mana kaspapas . Ñi pitapas mana jiru iuiaiwa kawaichi . Mana pimandapas wasa rimaichi .
Imasami uchulla wawakuna , tiagsamuuramanda lichillata upiangapa munankuna : chasallatami kamkunapas iukangichi , Diuspa Rimaillata iachangapa munangakuna . Chasawaka , suma wiñagsina tukuspami diltudupa kispirinkangichi .
Iaia Jesús sutipa alli kagta iachagsamuspami paipa Rimaita chasa munangapa kangichi .
Iaia Jesuspagma alli iuiaiwa kaillaiaichi . Paimi ka mana tukuridiru suma kaugsaita karag . Imasami wasichinakuskapi mana suma rumita wabutinkuna : chasallatami chiuramanda runakuna , Jesusta wabutirkakuna . Paitaka , Taita Dius kikinmi agllarka , Taita Diuspa ñawipi iapa bali rumi kagsina kangapa .
Kamkunapas , musu kaugsaita iukaspa , suma rumikunasinami kangichi . Imasami achka rumikunawa suglla wasi saiachinkuna : chasallata sakichiringichi , Santu Ispíritu kamkunata Cristowa suglla wasisina rurangapa ; chiwanka , Taita Diusmandalla kaugsag sasirdutikuna tukungapa ; chasaka kam kikinkuna , ima karai ruragsina paita iukachiringapa . Chasa iukachirigkunataka , Jesucristowami Taita Dius chaskinga .
Chasallatami Taita Dius , ñugpamanda librupi willarka , kasa Iaia Jesusmanda nispa : Imasami , wasichii kallaringapa mas atun rumita churangapa chaiá : chasallata Sión lumapi sug runatami churani . Paillami kapuá nuka agllaska iapa bali rumisina . Paiwa suma iuiarigkunata mana chaiangachu , ianga suiangapa .
Kamkuna paiwa suma iuiarigkunapa ñawipi , paika iapa bali rumisinami niraiá . Ikuti paiwa mana iuiarigkunaka , paita wabutigsinami rurankuna . Ñugpamanda librupi , kasami paimanda niraiá : Wasichigkuna wabutiska rumi wasita charigmi tukurka .
Paikunamandaka kasapasmi niraiá : Chi rumipi takarispami urmangakuna . Iaia Jesusmanda rimaita iapa mana suma uiagkunami chi rumipi takarigsina niraiá . Paikunamandami Taita Dius chasa tukungapa nirka .
Ikuti kamkunaka , Taita Dius kikin agllaska runakunami kangichi . Iaia mandagpa sasirdutikunami niraiangichi . Taita Diusmandalla kaugsag runakunami kangichi , paipalla kangapakuna ; chasaka , Taita Dius iapa suma alli ruraskakunamanda , kamkuna willaspa kangapakuna . Paimi kamkunata kaiarka , iana tutapisina kaugsanakuskata sakispa , paipa iapa suma punchaiachiska iuiaiwa kaugsangapakuna .
Ñugpataka , kamkuna mana Taita Diuspa runakuna karkangichichu . Ikuti kunauraka , Taita Diuspa runakunami niraiangichi . Ñugpataka , kamkunamanda ñi pipas mana llakii iukarkakunachu . Ikuti kunauraka , Taita Diusmi kamkunamanda llakii iuká .
Nukapa kuiaskakuna kai alpapi ialigkunasinalla kaugsanakuskatami mañaikichita : kam kikinkunapa jiru iuiai munaikunata mana ruraspalla kaugsaichi . Kamkunapa jiru iuiaikunawa i alli iuiaikunawa makanakugsinami kankuna .
Taita Diusta manara rigsigkunapa ñawipipas allilla ruraspa kaugsaichi . Chasa kaugsagpikunaka , paikuna , kamkunamanda “ Jiru ruragkunami kankuna ” nigpipas , kamkuna allilla ruraskakunatami kawangakuna . Nispaka , justisiai puncha chaiaura , Taita Diusta ningakunami : “ Kam , iapa suma atunmi kangi ” .
Kai alpapi tukui mandagkuna imasa niskasina rurangichi , Iaia Jesusta kuntintachingapa . Iaia mandag imasa niskasina rurangichi , tukuikunamanda mas atun niraiagmanda .
Chasallata , iaia mandag churaska mandagkuna imasa niskasinapas rurangichi . Maikankuna jiru ruraskakunata justisiangapami churaska kankuna . Ikuti allilla ruragkunataka : “ Sumaglla ruraspami kangichi ” ningapami churaska kankuna .
Kamkuna allilla ruraspa kangapami Taita Dius muná . Chasa ruraskakunawami Taita Dius muná , upakuna i mana allilla iuiagkunaka kamkunamanda mana imapas juchachinakungapa .
Taita Diuspa ñawipi , ñi pipa lutrinsina mana niraiangichichu . “ Kachariskasinami kani , nuka imasa munaskasina ruraspa kaugsangapa ” iuiarispapas , mana iukangichichu , jiru ruraikunata ruranakunga . Chasapaka , Taita Diuspa lutrinsinakuna iuiarispa , tukuipi allilla ruraspa kaugsangichi .
Tukuikunawa sumaglla allilla kangichi . Cristowa iuiarig waugkindisina kuianakuspa kaugsangichi . Taita Diusta suma kuiaspa manchangichi . Iaia mandagta suma uiangichi .
Lutrinkuna , kamkunapa patrunkunata tukuipi suma manchaiwa uiangichi . Alli patrunkunallata , mana ; mana alli patrunkunatapasmi iukangichi suma uianga .
Maikanpas , ianga asutii tukuspaka , Taita Diusmanda iuiarispa mana piñarispalla pasagpikunaka , paitaka , Taita Diusmi iapa kuianga .
Kamkuna jiru ruraskamanda asutiura , mana piñarispalla kagpikunaka , ñi ima primiu mana tiangapa kanchu . Ikuti kamkuna tukuipi allilla ruranakugmanda ianga asutigpika , mana piñarispalla kagpikunaka , Taita Diuspa ñawipika allimi ka .
Taita Dius , kamkunata agllarkami , chasa llakiikuna pasangapa , mana piñarispalla . Cristo , kamkunamandami iapa llakii pasarka . Chasa pasaspaka , kamkunata kawachirkami , paisina chasallata kaugsangapakuna .
Pai Cristo , ñi ima pandariipas mana ruraska karkachu . Ñi pitapas mana llullachiska karkachu .
Paita kaminakuura , chasallata mana ainidur karkachu . Paita nanachinakuura , mana randichingapa rimarikurkachu . Chasapaka , kasa iuiaillawami karka : “ Tukuipi allilla justisiai rurag Taita Diuspa makipimi kani ” .
Pai kikinpa kuirpupi nukanchipa pandariikunata aparigsinami kruspi klabai tukurka ; chasawaka nukanchi , jiru iuiaikunata sakispa , wañuskasina tukuspa , mana imapipas pandaringapa i allilla ruraspa kaugsangapakuna . Paita kruspi klabaspa nanachiskawami kamkuna ambiriska tukugsamurkangichi .
Ñugpataka kamkuna , sug ubija chingaska purinakugsinami kaugsanakurkangichi . Ikuti kunauraka , Cristowami tukugsamurkangichi . Paimi ka ubijakunata suma kawagsina . Kamkunata suma kawagmi ka .
Chasallata , warmikuna , kam kikinkunapa kusata suma uiaspa kaugsangichi . Chasaka , Diuspa Rimaita manara uiangapa munag kusapas , paipa warmita allilla ruragta kawaspaka , pudingami chi Rimaita uiagsamungapa , kam mana willagpipas .
Kamkuna tukuipi sumaglla uiaspa ruraspa kagmandami pai pudinga Cristowa tukugsamungapa .
Kam warmikuna , “ Sumaiasami ” iuiarispa , iapa bali katangakuna i kurita ruraskakuna churarispa mana kaugsangichi . Umamanda agchatapas mana iapa sumaiachingichi ; chasaka , suma kawaringapa iuiaspalla .
Chasapaka , kamkunapa tukui iuiaikunata sumaiachiichi . Chi iuiaita sumaiachigka , tukuiwa sumaglla kaugsaimi iukangapa ka . Chi sumaiachiskaka , ñi imaurapas mana puchukaringapa kanchu . Chasa kagkuna , Diuspa ñawipi iapa allimi kankuna .
Taita Diusmandalla kaugsag ñugpamanda warmikunapas , chasallata alli iuiaitami sumaiachirirkakuna . Paikunaka , “ Taita Diuswami kani ” iuiarispa , kikinkunapa kusata sumami uiadur karkakuna .
Sara suti Abrahampa warmimi chasa karka . Paipa kusa ima niskata ruraspa , iacharkami paita ninga : “ Nukapa iaiami kapuangi ” . Kamkunapas , allilla ruraspa , mana iukangichichu ñi ima manchaipas iukangakuna . Chasaka , Sarasinallatatami tukugsamunkangichi .
Kusakunapas , chasallata , kamkunapa warmiwa iukangichimi , tukuipi sumaglla kaugsangakuna . Iuiariichi , warmikunaka karisina mana wapu kagtakuna . Taita Dius , kamkunata i paikunata suma kuiaspa , iskandikunatami nirka , diltudupa kaugsaita karangapa . Chasamanda , kamkunapa warmita niichi : “ Suma kuiaska , allimi kangi ” . Chasaka , kamkuna Taita Diusta mañakuura , chi mañaikuna mana imapipas arkai tukungachu .
Nigpika chaiakumi , tukuikuna , suglla kagsina iuiarispa , alli iuiaikunawa sumaglla kaugsanakungapa . Kuianakuspa , parijuma llakinakuspa , mana atuniachirispa iuiaiwa kangichi .
Kamkunata ima jiru ruragpipas , mana chasallata randichingichi . Kamkunata kamigpipas , mana chasallata kutichingichi . Chasapaka , maikan jiru ruraspa rimagta : “ Taita Dius , kamta iapa kuiaspa kawapuachu ” ningichi . Taita Dius , kamkunata iapa kuiaspa kawangapami agllarka .
Chasallatami ñugpamanda librupi willaraiá , kasa nispa : Maikanpas unai suma kuntintulla kaugsangapa munag iukanmi kikinpa kalluwa mana jiru rimanga ; chasallata , kikinpa simiwa mana llullanga ;
tukui mana allilla ruraikunata sakispa , tukui allillataka ruranga ; tukuikunawa sumaglla kaugsangapa iuiarispalla kanga .
Atun Taita Dius , allilla ruraspa kaugsanakuskata sumami kawá . Paikuna mañaskatapas uianmi . Ikuti jiru ruragkunataka , atun Taita Dius mana munanchu .
Kamkuna imaurapas allilla ruraspalla kagpikunaka , ¿ pitak kamkunata mana allilla rurangapa pudingakuna ? Ñi pipas manima .
Chasa kagpipas , kamkuna allilla ruraspa , llakii pasaspa kagmanda , Taita Diuspa iapa kuiaskami kankangichi . Kamkunata piñagkuna ima rimagpipas , mana paikunata mancharingichi .
Chasapaka , Cristo kamkunapa iaia kagmanda , paita kamkunapa iuiaiwa ningichi , tukuipi mas alli kagta . Maikanpas kamkunata tapuchukuna , kasa nispa : “ ¿ Piwatak iuiaringichi , chituku kuntintulla suianakungapa ? ” : chasa tapuuraka , kamkuna suma iuiarispa kangichi , imasa allilla ainingapa .
Tukuipi suma ainingichi , mana atuniachirispalla . Tukuipi allilla ruraspa kaugsangichi . Chasaka , mana kamkunapa iuiaipi ñi ima jiru ruraska kawaringachu . Chasa kawaspaka , kamkuna Cristowa allilla ruraspa purigkunamanda mana suma rimagkuna , kikinkunami pingaipa pasangakuna .
Kamkuna jiru rurangataka , allilla ruraskamanda llakichigpikunaka , Taita Dius chasa munagmanda , paipa ñawipi mas allimi niraiankangichi .
Jesucristo kikinmi tukuikunapa pandariikunamanda sug biajilla wañurka . Pai tukuipi allilla rurag , nukanchi mana allilla ruragkunamandami wañurka ; chasaka , nukanchita Taita Diuspagma pusangapa . Paipa kuirpumi wañurka . Ikuti paipa Ispirituka , kaugsallami ka .
Paipa Ispiritullatatami wichkaraiaska almakunata willagrirka .
Chi almakuna , ñugpamanda taita Noé kai alpapi willakuura , mana paita uiaska karkakuna . Paikuna mana uiagpikunapas , Taita Dius mana piñaspallami suiakurka , Noé atun barkuta puchukankama . Pusag runakunallami chi barkupi iakupi wañungapa kispirirkakuna .
Chi iaku , baugtisadiru iakuta kawachigsinami karka . Chasamandami kunaura baugtisariskapi nukanchi kispirinchi . Baugtisariura , mana kanchu kuirputa mapa anchuchingapa . Baugtisariskapi , Taita Diustami mañanchi , nukanchipa iuiai tukuipi alli tukugsamungapa . Jesucristo kaugsariskamandami Taita Dius nukanchita kispichí .
Pai Jesucristo , suma luarma sikaspa , Taita Diuspa alli ladumi tiaku . Anjilkuna , tukui sug luarpi mandagkuna i iapa pudigkunapas , pai ima niskatami iukankuna ruranga .
Chimanda , imasami Cristo , paipa kuirpupi nanaikuna i llakiikuna iukarka : chasallatami kamkunapas iukangichi , nanai i llakii iukanga ; chasaka , Cristollawa iuiaipi kangapakuna . Maikanpas Cristomanda kikinpa kuirpupi nanai i llakii pasagka , mana allilla ruraikunatami sakinga ;
chasaka , kaugsankama , runakunapa jiru iuiaitami sakinga ; Taita Dius imasa munakuskasinami ruraspa kaugsanga .
Unaimi kamkuna , Taita Diusta manara rigsispa , jiru munaiwa ruraspa kaugsanakurkangichi . Ñugpataka , imasa munaskasinami tukuipi jiru ruraspa kaugsanakurkangichi . Iapa machaspa , ialigta mikuspa i upiaspami karkangichi . Millangasina ianga diuskunatami kungurispa muchanakurkangichi .
Ikuti kunauraka , Taita Diusta rigsigkunawa kamkuna tukugsamuspa , chi jiru ruragkunawaka mana kagmandaka , paikuna , ujnarispa , kamkunamanda kamispami rimanakú .
Chasa rimanakugpipas , kaugsakunata i wañuskakunata justisiangapa puncha ñami chaiamuku . Taita Diustami chiura paikuna willaringapa kankuna .
Kasamandami wañuskakunatapas Alli Willaita willai tukurkakuna : paikuna , kai alpapi kuirpupi justisiai tukuspapas , paikunapa ispirituka , Alli Willaita uiaspa , Taita Diuspa ñawipi kaugsangapakuna .
Tukui ima tiaskakuna tukuringapa punchaka , ñami chaiamuku . Chimanda , tukuikunawa alli iuiaiwa kaspa , Taita Diusta mañanakungichi , mana kungarispalla .
Tukuimanda ñugpaka , kam kikinpura allillata kuianakuspa kaugsaichi . Chasa kuiagka , achka mana allilla ruragkunata pasinsiagmi ka .
Maikan kam kikinpura wasima chaiagriskatapas kaiangichi , mana ñi imapas rimarispalla .
Imasami Taita Dius , sug sugta mingarka , kikinpura suma alli ruranakungapa : chasallatami iukangichi parijuma allilla ruranakunga .
Imaura maikantapas rimangapa chaiagpika , Taita Dius iuiachiska rimaikunallata rimangichi . Maikanpas sugkunamanda allita rurangapa chaiagpika , Taita Dius karaska animuwa rurangichi . Tukui ima rurakuskapi , Jesucristomandalla iuiarispa rurangichi ; chasaka , Taita Diusta : “ Kam , iapa suma atunmi kangi ” ningapakuna . Paita nisunchi : “ Kam , imaurapas iapa suma atun tukui pudigmi kangi , maituku waranga waranga watakuna ialigpipas . Chasa kachu ” .
Nukapa kuiaskakuna , kamkuna Cristowa suma iuiarigkuna kaskata kawangapami llakiikuna nanaikuna chaiamú ; mas ima kagpipas , mana ujnaringichi . Chasa pasarigpipas , iuiariichi ñi ima mana pasarigsina .
Chasapaka , kamkunapa llakii iukaspa , kuntintulla kangichi , Cristopa llakiiwa sugllapi kamkunapas kagmanda . Chasa iukaspaka , pai askurinti sumaglla kawarigsamuura , chiurami iapa kuntintarinkangichi .
Kamkunata Cristomanda kamigpikunaka , Taita Diuspa iapa kuiaskami kangichi . Chika niraianmi Taita Diuspa iapa suma Ispíritu , kamkunawa sugllapi kagta .
Kamkunapa llakii mana kachu maikanta wañuchigmanda , ñi sisaimanda , ñi jiru ruraimanda ñi sugkuna imasa kaugsanakuskata kawaspa purigmanda .
Cristowa kagmanda piñaspa kamispa llakichigpikunaka , mana iuiaichi : “ Pingaisinami ka ” . Chasapaka , chi llakiikunamanda “ Pai Siñur ” Taita Diusta ningichi .
Taita Dius justisiangapa punchaka ñami chaiarka . Taita Diuswa tukuskakuna maipipas kaskakunatami justisiai kallariku . Nukanchita chasa justisiai kallarigpika , Taita Diusmanda Alli Willaita mana uiagkunaka , ¿ imachar pasangakuna ?
Allilla ruragkuna , maillamandallami kispiringakuna . Taita Diusta mana manchaspa pandarigkunaka , ¿ imasik pasangakuna ?
Chasamanda , Taita Dius imasa lisinsiaskasina paikunata piñaspa kamispa llakichii tukugkunaka iukankunami , alli ruraita mana sakispalla apanakunga i Taita Dius nukanchita wiñachigpa makipi almatapas mingangakuna . Pai ima niska mana llullanchu .
Kunauraka , kamkunapura iacha taitakunata iuiachingapami munani . Nukapas , kamkunasina iacha taitami kani . Cristo imasa nanaiwa llakiiwa kagta kawaskata willagmi kani . Paipa suma atun puncha kawarigsamuura , nukapas kamkunawa sugllapimi kawarigringapa kanchi .
Kasami niikichita : Taita Dius kamkunata mingaska ubijakunasinata suma kawapuaichi . Taita Dius imasa munakuskasina alli iuiaiwami iukangichi paikunata suma kawanga . Mana kawapuaichi , maikan “ Kasa rurai ” nigmandalla ñi “ Kulkimi kuawanga ” iuiarispalla . Mana killaspalla tukuipi kawapuaichi .
Kamkunata mingaskakunata mana iukangichichu , imasa munaskasina paikunata ruranga . Iukangichimi , paikuna imasa suma kaugsaita kawaspa iachaikungasina suma kaugsangakuna .
Chasa kaugsagkunaka , ubijakunasinata iaia kawag Cristo kawarigsamuura , mana imaurapas wagllirig llaugtusinata chaskispa , sumaiachiimi tukungapa kangichi .
Chasallata , musukuna , iacha taitakunata suma uiaichi . Tukuikuna iukangichimi , kam kikinpura mana atuniachirispalla , ima iachachinakuskata suma uiangakuna . Chasallatami ñugpamanda librupi willaraiá , kasa nispa : Maikan atuniachiriska iuiaiwa kagkunata , Taita Diusmi paikunata wabutí . Ikuti mana atuniachirispalla iuiaiwa kagkunataka alli iuiaikunatami kará ; chasaka , paikuna sumaglla kaugsangapa .
Chasa kagmandaka , tukui pudig Taita Diuspa ñawipi , “ Uchullasinami kani ” iuiariichi ; chasaka , pai niska puncha chaiamuuraka , suma atuniachiska kangapa .
Taita Diuska , kamkunata suma kawagmi ka . Chimanda , tukui llakiikunata iuiaikunata paipa makipi churaichi .
Imasami liun , pitapas mikungapa maskaspa , sinchi wakaspa purí : chasallatami kamkunata piñag iaia kukuka , pitapas puchukangapa maskaspa puriku . Chimanda , alli iuiaiwa rigcharaiagsina kapuaichi .
Jesucristowa suma iuiarispa , chi iaia kukumanda michariichi . Iachangichimi , tukui alpakunapi kamkunapa waugki i panikunapas chasallata llakinakugta .
Kamkuna chi llakiikunata sug ratulla pasaskauramandaka , iapa suma kuiag Taita Dius kikinmi , kamkunata tukui allipi ruraspa , tukuipi allilla charingapa ka , mana paipagmanda llugsichii tukungapa . Paimi nukanchita agllarka , Jesucristowa paipa suma puncha luarpi diltudupa kaugsagringapa .
Paita nisunchi : “ Kam , imaurapas tukui pudigmi kangi , maituku waranga waranga watakuna ialigpipas . Chasa kachu ” .
Waugki Silvanowami kai uchulla kartata iskribirkaikichita . Paika , Cristowa suma iuiarig waugkimi kapuá . Kamkunata suma iuiachingapami nirkaikichita , Taita Dius sutipa kamkunata suma kuiagta willangapa . Chi kuiaimanda mana kungaringichi .
Cristowa tukuskakuna Babilonia niraiaskapi kaskakuna , kamkunasina Taita Dius agllaska kagkunami , “ Puangi ” ninakú . Nukapa wambrasina Marcospasmi , “ Puangi ” kamkunata niku .
Kam kikinpura Taita Diuspa kuiaiwa iuiarispa muchanakuspa , “ Puangi ” ninakuichi . Cristowa tukui tukuskakuna , sumaglla kaugsapuaichi .
Nukapa kuiaskakuna , nuka Simón Pedro , Jesucristopa lutrinsina , pai kachamuskami kani , Alli Willaita willaspa puringapa . Nukanchipa Dius i kispichig Jesucristo tukuipi alli kagmandami , kamkunapas nukanchisina paiwa suma iuiarigkuna tukugsamurkangichi .
Taita Diusmanda i nukanchipa Iaia Jesusmanda kamkuna rigsiskamanda , Taita Dius , kamkunata askurinti kuiaspa , suma iuiaiwa kawapuachu .
Taita Dius kikin , tukuipi atun suma alli kaspami nukanchita agllarka . Nukanchi paita rigsiskakunamandami , pai Taita Diuska paipa iapa iachaiwa ima ministiskakunata karamurka ; chasaka nukanchi , paita iuiarispa , paimandalla kaugsangapakuna .
Chiwa , nukanchita willarkami , paiwa sugllapi iapa sumasina atun kagringapa . Chita suiaspaka , kamkuna , tukui millangasina ruraikunamanda anchurispa , Taita Dius imasa kaskapi sugllapimi tukunkangichi . Jiru munaikunamandami chi millangasina ruraikuna kai alpama chaiamurka .
Chimandami kamkuna iukangichi , paiwa suma iuiarispa , tukuipi allilla kaugsangakuna . Ña tukuipi allilla kaugsanakuspaka , iukangichimi tukuipi Alli Willaita iachaikungakuna .
Alli Willaita tukuipi iachaikuspaka , iukangichimi , ima mana allilla iuiarispa munai apigpi , chita mana rurangakuna . Tukui jiru munaikunata sakispaka , iukangichimi mana piñanakuspalla kaugsangakuna . Mana piñanakuspalla kaugsaspaka , iukangichimi Taita Diusta allilla iuiarig kangakuna .
Taita Diusta allilla iuiarigkuna kaspaka , iukangichimi kam kikinpura sumaglla parijuma llakinakuspa kawanakunga . Chasa kawanakuspaka , iukangichimi tukuikunata kuianakunga .
Kamkuna chasa suma iuiaiwa miranakugpika , mana ianga kaugsanakunkangichichu . Chasallata , nukanchipa Iaia Jesucristota mana ianga rigsig kankangichichu .
Ikuti maikanpas mana chasa iuiai apagka , jiru ruraskakunata maillaska kagta kungarigmi niraiá . Ñawiwa mana karu kawangapa pudigsinami niraiá .
Chasamanda , taitakuna i mamakuna , Taita Dius kamkunata agllaspa kaiaskata mana kungarispalla , chi iuiaikunata sinchi chariripuaichi . Chasa sinchi charirispaka , ñi imaurapas mana pandariipi urmankangichichu .
Chasaka , nukanchipa kispichig Iaia Jesucristomi , kamkunata : “ Samui ” nispa , pai diltudupa suma mandakuskama sumaglla pusanga .
Chimandami ikuti ikuti chasallata iuiachispa kaikichita , kamkuna sutipa Alli Willaita ña iachagsamuspa chariraiagpikunapas .
Nuka kaugsankama , iukanimi kamkunata chi iuiaikunata iuiachikunga .
Nukanchipa Iaia Jesucristo willawarkami , ña wañui chaiawangapa kagta .
Chimandami munakuni , imasapipas , nuka wañuskauramandapas , kamkuna chi iachachiskakunata iuiaillapi kangapakuna .
Iaia Jesucristo samuskamanda , pai tukuipi pudig kagta nukanchi kamkunata iachachiskaka , runakuna iuiariska ianga parlukuna mana kanchu . Pai iaia mandag kaskatami nukanchi kikinkunapa ñawiwa kawarkanchi .
Taita Dius paita atuniachispa sumaiachiskatami kawarkanchi . Askurinti suma puncha luarmandami kasa rimai uiarigsamurka : “ Kaimi nukapa kuiaska wambra kapuá . Paita iapa alli sumami iuiachiiwa kawani ” .
Nukanchi kikinkunami chi suma luarmanda rimaskata uiarkanchi . Chasa uiariura , Taita Diuspalla tukugsamuska lumapi Iaia Jesuswami karkanchi .
Chi nukanchi kawaspa uiaskakunawami mas suma iuiarinchi , Santu Ispirituwa ñugpamanda rimagkuna willaska sutipa kagta . Chi ñugpamanda willaikunaka kanmi imawapas amsapi punchaiachigsina . Kamkunaka iukangichimi , chi willaikunata suma uiaspa , mana kungarispalla kangakuna . Chikunawaka , kamkunapa iuiaipi punchaiachigsinami iukankangichi , Cristo kawarigsamunkama . Pakarikuura lusiru istrilla llugsí ; chasallatami Cristo kawarigsamungapa ka .
Tukuimanda ñugpa , kasa iachaichi . Diuspa Rimaipi Santu Ispirituwa ima ñugpamanda willaskakunataka mana pudiringapa kanchu , sug sug kikinpa iuiaillawa ima niraiaskata iachangapa .
Ñugpamanda willag runakunaka , kikinpa iuiaillawa mana willanakurkachu . Santu Ispíritu iuiachiskawami chasa Taita Diusmanda willanakurka .
Imasami , ñugpamanda Israelmanda runapura , llullaspa willagkuna tiarka : chasallatami , kam kikinpura , llullaspa iachachigkuna tiangapa kankuna . Paikunaka , wagllichingapa iuiaiwami sug rigcha iuiaikunawa llullachispa iachachingapa kankuna . Chasaka , kispichig Iaia Jesustami wasa churaspa piñaringapa kankuna . Chasa ruragkunaka , mana unaillami diltudupa ninama sitai tukungapa kankuna .
Achkakunami , chi iachachigkunata iachaikuspa , jiru ruraspa katingapa kankuna . Paikuna chasa jiru ruraskata kawaspaka , Alli Willai sutipa kaskatami kamiringapa kankuna .
Paikunaka , kulkilla munaspa , kikinkunapa llulla rimaillawami kamkunata tuntiachingapa kankuna . Paikunamandami ñugpamandata niraiá , diltudupa puchukaringapa kagtakuna . Paikuna chasa puchukaringapa niskataka mana tianchu imasa kispichinga .
Pandarig anjilkunataka , Taita Dius mana pasinsiarkakunatachu . Paikunata alpa ukuma amsapi kadinawa wataspami churarkakunata , justisiag atun puncha chaiankama .
Ñugpa punchakuna pandarig kaugsaskakunatapas , Taita Dius mana pasinsiarkachu . Chi runakuna imasa munaska jiru ruraspa kaugsanakugmanda , tukuipi iaku jundachiskawami puchukarkakunata . Allilla kaugsangapa willag Noé suti runallatami sug kanchiskunallawa kispichirka .
Sodoma i Gomorra suti puiblukunapi kaugsanakuskatapas ninami kachamurka . Rupaspa , uchpalla tukugtami rupachirka . Kati punchakuna Taita Diusta mana manchaspalla kaugsagkunata mana chasa kaugsangapa iuiachingapami chasa rurarka .
Chasa kagpipas , sug alli rurag Lot suti runatami chipi rupangapa kaskata kispichirka . Lotka , chi jiru iuiai munaillawa ruraspa kaugsanakuskata iapa llakiiwami kawadur karka .
Chi alli rurag Lotka , paikunawa sugllapi tukui punchakuna kaugsakuspa , jiru ruraskakunata kawaspa i uiaspami paipa alli iuiaillapi iapa llakiiwa karka .
Atun Taita Dius , paita iuiarispa kaugsagkunata llakiimanda kispichigmi ka . Ikuti jiru ruraspa kaugsanakugtaka , paimi charí , justisiag atun puncha chaiankama . Chiurami diltudupa ninama sitai tukungapa kankuna .
Pai niskakunata piñarispa , kikinpa jiru iuiaillawa imasa munaskasina ruraspa kaugsanakuskata masmi chi ninama sitaiwa justisiangapa ka . Chasakunaka , maituku nikugpipas mana uiaspalla , imasa munaskasina ruraspami kaugsanakú . Sug luarpi suma atun kagkunatapas mana manchaspalla kamigkunami kankuna .
Ikuti anjilkunaka , paikunamanda mas iachaiwa pudig kaspapas , mana ima kamiipas paikunata rimankunachu ; chasaka , atun Taita Diuspa ñawipi mana justisiai tukungapakuna .
Chi llullaspa iachachigkunaka , ñi ima mana juisiuspalla animalkunasinami kaugsanakú . Apispa , wañuchii tukungapagllami tiagsamuska kankuna . Paikuna mana iachaskakunatapas kamispallami rimankuna . Chasa rimagkunaka , animalkunasinami puchukarii tukungapa kankuna .
Sugkunata iapa llakichiskamanda , paikunapas chasallatami randichii tukungapa kankuna . Mana unailla ialingapa kusikuska pandariikunawami munankuna kaugsangapa . Kamkuna atun punchakuna ialichingapa sugllapi tandariskapi , chi iachachigkunapas , chipi kaspa , paikunapa mana unailla ialig kusikuiwaka iapa pingaiachispami kankuna . Chasa kawaspaka , kamkunapas pudingichimi pandaringa .
Paikunaka , maikan warmita kawaspaka , paita iapa munarispa iuiaillawami kankuna . Mana saikunkunatachu , jiru rurangapa . Cristowa manara suma iuiarigkunata mana allillapimi urmachinkuna . Tukui imapas iukangapa paikunamandallami munankuna . Chikunaka , maldisiskami kankuna .
Cristowa sutipa suma iuiariita sakispa , sug rigcha iuiaikunatami apigsamunkuna . Ñugpamanda rimag Balaam suti Beorpa wambra imasa kaugsaskasinami kaugsankuna . Chi Balaamka munakurkami , pai jiru ruraskamanda kulkilla chaskingapa .
Pai chasa rurangapa iuiaspa rikuuraka , kikin apakuska upa burumi , paita runasina rimaspa , piñaspa arkarka . Chasaka , pai upasina iuiakuskatami sakirka .
Chi llullaspa iachachigkunaka , iaku ñawi chakiriskasinami kankuna . Waira pukuspa kasama chasama apaska puiusinami kankuna . Paikunamandami niraiá diltudupa iana tutapi kagringapakuna .
Paikunapa suma ianga rimaiwa rimaspa , jiru iuiai munaikunata iuiachispa , chi jiru ruraikunamanda mailla anchuchirinakuskata ikutimi iuiachinkuna , paikunasinallatata kangapa .
Ninkunami : “ Wataskasinamanda kachariskami kankangichi ” . Chasa nispapas , pai kikinkuna jiru munaikunawa ruraspa wataskasinami kaugsanakú . Maikan runapas sug jiru ruraita chariraiagpika , chi jiru ruraiwa wataskasinami ka .
Maikanpas nukanchita kispichig Iaia Jesucristota rigsigka , kai alpapi jiru munaikunamanda anchuchiriskami niraiá . Chasa anchuchiriska niraiaspapas , ikuti chi jirukunama tigragpika , chi jirukunawa wataskasinami ikuti tukugsamú . Chasaka , ñugpamandapas mas jiru ruragmi tukugsamunga .
Maikanpas Taita Dius tukuipi alli mandaskata iachaspa anchurigka , mas allichar kantra , chi Alli Willaita mana iachagsamuspa kangapa .
Paikunamanda chasa niraiaskaka , kai nidirupimi kasa nigsamurka : Alkuka , kikin kimnaskatami ikuti mikú . Armachiska kuchipas , ikuti turupimi builtiarí .
Nukapa kuiaska taitakuna i mamakuna , ña iskaima kartatami kachaikichita . Chi iskandiwaka suma iuiachingapami munaikichita .
Taita Diuspalla kag Santu Ispirituwa ñugpamanda rimagkuna willaskata allilla iuiaripuaichi . Chasallata , kispichig Iaia Jesús ima niskata allilla iuiaripuaichi . Pai kikin kachamuska runakunami kamkunata chita iachachirkakuna .
Tukuikunamanda mas allilla , kasa iuiariichi : tukurii punchakunaka , Diuspa Rimaita unz̈agkunami kawarigsamungapa kankuna . Pai kikinkunapa jiru iuiaita imasa munaskasina ruraspami kaugsangapa kankuna .
Unz̈aspa , kasami ningapa kankuna : “ Cristo ikuti samungapa niskaka , ¿ imawantak mana samú ? Nukanchipa taitakuna wañugpipas , ñi ima manima sug rigcha tukú . Imasami Taita Dius tukui ima wiñachiskauramandata kaska ka : chasallami ka ” .
Chi unz̈agkunaka mana munankunachu iachangapa , sug luar ñugpamandata tiagta . Kai alpatapas Diuspa rimaiwami iakumanda i iakuwa ruraspa wiñachirka .
Chasallata , atun tamiaska iakuwami kai alpapi ñugpamanda kaugsanakuskata puchukarka . Chitapas mana iachangapa munankunachu .
Kunaura tiaska kai alpa i sug luarka , Diuspa rimaillawantami charii tukunkuna , Taita Dius justisiai puncha chaiankama . Chiurami ninawa rupachii tukungapa kankuna . Chi punchami paita mana manchaspalla unz̈agkuna puchukai tukungapa kankuna .
Nukapa kuiaska taitakuna i mamakuna , mana kasa kungariichi . Atun Taita Diuspa ñawipi , sug punchaka niraianmi waranga watasina . Waranga wataka , suglla punchasinami niraiapú .
Ikuti sugkunaka ninkunami : “ Atun Taita Dius iapami unaiaku , pai ima niskata ruragsamungapa ” . Chasa mana kanchu . Atun Taita Diuska , pasinsialla suiaspa , mana munakunchu , pipas puchukaringapa . Kamkunamanda iapa suma llakispami munaku , tukuikuna , pandariikunata sakispa , paiwa tigrangapakuna .
Chasa kagpipas , imasami sisai mana willaspalla samú : chasallatami , mana iuianakuura , Iaia Jesús samungapa ka . Chi punchaka , sug luar iapa manchangasina uiarispami puchukaringapa ka . Tukui ima chipi tiaskami rupaspa tukuringapa ka . Kai alpa i tukui ima tiaskakunapasmi chasallata rupaspa puchukaringapa ka .
Chasa tukui puchukaringapa kagta iachaspaka , kamkunata chaiakumi , Taita Diusta sumaglla iuiarispa , paimandalla kaugsangapakuna .
Chasa suma kaugsaspa , suianakungichi , Dius samug puncha chaiankama . Tukuipi allilla ruraspa kaugsanakungichi ; chasaka , chi puncha mana unailla chaiamungapa . Chi puncha , sug luar rupaspami puchukaringapa ka . Tukui ima tiaskapasmi rupaspa iakuiaspa puchukaringapa ka .
Ikuti nukanchika , Taita Dius niskata , musu sug luar i musu alpatami suianakunchi . Chikunapika , tukui allikunallami kagringapa kanchi .
Chasamanda , nukapa kuiaska taitakuna i mamakuna , musu sug luar i alpata suianakunkama , animu rurangichi , tukuipi alli ruraspa sumaglla kaugsanakungapa , mana pandarispalla . Kamkuna chasa sumaglla kaugsanakuskata , Taita Dius tarigsamuchu .
Kasapas iuiaripuaichi : nukanchipa Iaia Jesús manara samunchu , sugkunatapas kispichigsamungapa pasinsialla suiaspa . Chasallatami nukanchipa kuiaska waugki Pablopas , Taita Diuspa iachaita karaskawa kamkunata karta kacharka .
Tukui paipa kartakunapimi Pablo chasallata iachachispa rimarka . Chi kartakunapika , sug nigtakunaka mana iachangasinami iskribiraiá . Chi niraiaskakunata sugkunaka , mana allilla iachagkuna i manara suma uiagkuna , pandami iachachinkuna . Diuspa Rimaipi tukui sug kaskakunatapasmi chasallata panda iachachinkuna . Chasa iachachispaka , pai kikinkunami puchukaringapa kankuna .
Chiwanka , nukapa kuiaska taitakuna i mamakuna , manara chasa pasarigpimi kamkunata ña willarkaikichita . Chimanda , ¡ amalaillapas kamkuna , jiru iachachigkunawa pandachii tukuspa , Cristowa suma iuiariskata sakintrangichi !
Nukanchipa kispichig Iaia Jesucristota mas suma rigsipuaichi . Paipa suma kuiaiwa mas kuianakuichi . Kunaura i imaurapas paita nisunchi : “ Kam , iapa suma atunmi kangi , maituku waranga waranga wata ialigpipas ” . [ Chasa kachu . ]
Jesucristomanda nispami kamkunata kai karta kachanchi . Pai Jesucristoka , manara ñi ima tiaskauramandatami kaugsakurka . Paitami uiarkanchi . Nukanchipa ñawiwami paita kawarkanchi . Paita kawaspa , nukanchi kikinpa makiwami llamkarkanchi . Paimi ka Diuspa Rimai , nukanchita kaugsai karamug .
Pai kaugsai karamug , kai alpapimi kawachirigsamurka . Paita kawaspami nukanchi paimanda willadurkuna kanchi . Mana puchukaridiru suma kaugsaita karagmandami kamkunata willanchi . Pai , Taita Diuswa sugllapi kaspaka , nukanchitami kawachirigsamurka .
Nukanchi ima uiaska kawaskatami kamkunatapas willanchi ; chasaka kamkunapas , nukanchiwa suglla iuiai tukugsamungapa . Taita Diuswa i paipa wambra Jesucristowapasmi suglla iuiaiwa tukuska kanchi .
Kai tukui imakunata kamkunata willanakunchi ; chasaka kamkunapas , imapipas suma alli iuiachiiwa kangapa .
Jesucristo kikin ima nukanchita iachachiskatami uiarkanchi . Chasallatami kamkunatapas kasa willanchi : pai Taita Dius , punchallami ka , mana pandarii tiagmanda . Paipa ñawipi , tutaiai mana tianchu .
Paiwa suglla iuiaiwa tukuska kagta nukanchi iuianakuspa , manima sutipa allilla ruraspa kaugsanakugpika , llullami niraianchi . Chasaka , iana tutapi purinakugsinami kanchi .
Taita Dius , punchallapi kaugsagmi ka , mana pandarii tiaskapi . Nukanchipas , paipa punchaiachii suma iuiaiwa kaugsanakugpika , suglla iuiaiwami nukanchipura kaugsasunchi . Chasa kaugsanakugpika , paipa wambra Jesuspa iawarwa , tukui nukanchipa pandariikunatami anchuchí .
Nukanchi kikinkuna nisunchi : “ Mana pandarigkunami kanchi ” ; nigpika , nukanchi kikinmi llullachirinakunchi . Chiwanka , paipa sutipa Alli Willaita nukanchi manachar charintranchi .
Ikuti nukanchi pandariskakunata willarigpika , Taita Diuska , tukuipi iapa alli kaspa , pai ima niskata mana llullá ; chiwanka , nukanchi pandariskakunata pasinsiaspa , tukui mana alli iuiaikunata anchuchispa kispichingapa .
Nukanchi nisunchi : “ Mana pandariska kanchichu ” ; nigpika , Taita Diusmandapas nintranchimi : “ Llullami ka ” . Chiwanka , paipa suma rimaita manachar charintranchi .
Nukapa kuiaska wambrakuna , chi rimaikunata willarkaikichitami , kamkuna mana pandaringapa . Maikan pandarigpika , Taita Diusta nukanchimanda mañadurmi iukanchi . Jesucristo imapipas alli kagmi nukanchimanda mañaku .
Paimi nukanchipa pandariikunata anchuchingapa wañurka . Nukanchipa pandariikunamandalla , mana ; kai alpapi tukui kaugsagkunapa pandariikunamandapasmi wañurka .
Taita Dius ima niskata ruraspami iachanchi , paita sutipa rigsigta .
Maikanpas nichu : “ Nukami Taita Diusta rigsini ” : chasa nispapas , Taita Dius ima niskata mana ruragpika , chika tukuipi llullami ka .
Ikuti Taita Dius ima rimaskata ruragkunaka , sutipami tukui iuiaiwa paita kuiankuna . Chasa ruraspami iachanchi , nukanchi paiwa tukuska kagtakuna .
Maikanpas paiwa tukuska kagta iuiagka , imasami Jesucristo kaugsarka : chasallatami pai iuká kaugsanga .
Nukapa kuiaskakuna , mana willanakuikichitachu sug rigcha rimaskata rurangapa . Chi kamkuna Jesucristowa iuiarii kallariskauramandata rimai iukaskallata ikutimi iuiachinakuikichita . Chi ñugpamanda rimaita ñami uiarkangichi .
Chasa kagpipas , musuglla rimai kagsinami willanakuikichita . Chika , Jesucristowa i kamkunawapas sutipami tukugsamurka . Diuspa sutipa alli rimaita apigkunaka , iana tutapisina pandariikunata ñami sakinakú . Chasaka , paikunapa iuiaipika punchasinallami tukugsamunkunata .
Maikanpas nichu : “ Nukaka , punchasinallapimi kani ” : chasa nispapas , waugkindikunata mana kuiachu : chara iana tutapisinami chi runa ka .
Maikanpas waugkindikunata kuiagpika , paipa iuiaika punchasinallapimi ka . Chasa kaugsagkuna , sugkunata pandariikunapi mana urmachinkunachu .
Ikuti waugkindikunata mana kuiagkunaka , iana tutapi kaugsanakugsinami ka . Paipa mana suma iuiaikunawa ñawi tutaiachiskasina tukugsamuspaka , mana iachanchu maima rikugta .
Kuiaska wambrakuna , kamkunapa pandariikunata Jesucristomandami pasinsiai tukurkangichi ; chimandami rimaikichita .
Taitakunaka , Jesucristo kallariimandata kaugsagta kamkunami rigsingichi ; chimandami rimaikichita . Musukunaka , iaia kukuta kamkunami mitikuchirkangichi ; chimandami rimaikichita . Kuiaska wambrakunaka , Taita Diusta ña rigsingichi ; chimandami rimaikichita .
Taitakunaka , Jesucristo kallariimandata kaugsagta kamkunami rigsingichi ; chimandami rimaikichita . Musukunaka , kamkuna , wapusina kaspa , Diuspa Rimaita charirispa , iaia kukutami mitikuchirkangichi ; chimandami rimaikichita .
Kai alpata mana munangichi , ñi kai alpapi tiaskata . Maikanpas kai alpata munagkunaka , Taita Diustaka mana kuiankunachu .
Kai alpata munagkuna niraianmi imasa kikinpa mana allilla iuiaiwa munaspa kaugsangapa , ñawiwa mana allikunata kawaspa munaringapa i ima iukaskakunawa atun tukuska iuiangapa . Chikunaka mana niraianchu Taita Diuspa munaikuna . Kai alpapi tiaskakunallawa iuiagkunapa munaikunami niraiá .
Kai alpa tukurikumi . Tukui kai alpapi mana alli munaikunapasmi tukuriku . Ikuti maikanpas Taita Dius ima munaskata ruragkunaka , diltudupami kaugsangapa kankuna .
Wambrakuna , ñami tukurii punchakuna chaiamurka . Kamkuna ñami uiarkangichi , Cristota mana munag chaiamungapa kagta . Sutipami iapa achka paita mana munagkuna ña tukugsamurkakuna . Chasamandami iachanchi , tukurii punchakuna ña chaiamuska kagta .
Chi Cristota mana munagkuna , nukanchiwa kaskamandami llugsirkakuna . Chi llugsigkuna , nukanchipa iuiaiwa mana karkakunachu . Nukanchipa iuiaiwa kagpikunaka , nukanchillawami kankuna . Paikuna llugsigmandaka , allillami kawarkanchi , nukanchipura mana tukuikuna nukanchipa iuiaiwa kagtakuna .
Ikuti kamkunaka , Cristo karamuska Santu Ispiritutami chaskirkangichi . Chiwanka , tukuikunami suma iachaita iukangichi .
Nuka mana willaikichitachu , sutipa Alli Willaita mana rigsigtakunasina . Kamkuna allilla rigsigmandami willaikichita . Ñami iachangichi : Diuspa sutipa alli Rimaipi , mana ima llullaipas tianchu .
¿ Pitak llulla ka ? Maikan Jesusmanda nidurkuna , mana Taita Dius agllaska Cristo kagta . Chasa nidurkunami Cristota mana munag kankuna . Chasakuna , Taita Diusta i paipa wambratami piñarinakú .
Maikanpas Taita Diuspa wambrata piñarigkuna , Taita Dius kikintapasmi piñarinkuna . Ikuti maikanpas Jesús Taita Diuspa wambra kagta rigsigkunaka , Taita Diustami iukankuna .
Kamkuna ima kallariskauramandata uiaskata chariraiangichi . Kamkuna kallariskauramandata uiaskata chariraiagpikunaka , Taita Diuspa wambrawa i kikin Taita Diuswami suglla iuiai iukankangichi .
Chimandami nirka , mana puchukaridiru suma kaugsaita nukanchita karamungapa .
Kamkunata pandachingapa munanakugmandami chasa willaikichita .
Chasa willagpipas , kamkunaka ñi pi iachachigtapas mana ministingichichu . Jesucristo Santu Ispirituta karamuskami kamkunawa ka . Santu Ispíritu kikinmi tukuimanda kamkunata iachachí . Tukui pai ima iachachiskaka , sutipami ka , mana llullaspalla . Chasamanda , imasami Santu Ispíritu , kamkunata iachachirka : chasallata Cristowa suglla iuiaiwa kangichi .
Kunaura , kuiaska wambrakuna , Cristowa suglla iuiaiwa kaichi ; chasaka , pai ikuti kawarigsamuura , nukanchi paiwa suglla kagsina iuiangapa ; chiwanka , pai samuura , mana manchaspalla paipa ñawipi kawarigringapa .
Ñami iachangichi , Jesucristo tukuipi iapa alli kagta . Kasapas iachaichi : maikanpas allilla ruraspa kaugsagkuna , Taita Diuspa wambrakunami niraiangichi .
Iuiariichi imasa Taita Dius , nukanchita iapa kuiagta . Chiwami nukanchita nirka : “ Nukapa wambrakunami kangichi ” . Chasami kanchi . Kai alpapi tiaskakunallawa iuiagkunaka , Taita Diusta mana rigsispami mana nukanchita rigsinkuna , Taita Diuspa wambrakuna kagta .
Nukapa kuiaskakuna , nukanchikar ñami Taita Diuspa wambrakuna kanchi . Manarami kawachimú , nukanchi imasa kipama kangapa kagtakuna . Kasami iachanchi : Jesucristo ikuti kawarigsamuura , paita imasa kagta kawaspami paisinallatata tukugsamungapa kanchi .
Maikan chasa paita suma iuiaspa suiagkuna , pandariikunamanda anchuchirispami limpiulla tukugsamungapa kanchi ; imasami Jesucristo mana pandarig ka : chasa .
Maikanpas ima pandariikunata ruragkuna , kikinkunami Taita Dius ima rurangapa niskata wabutinkuna . Ima pandariikunawa niraianmi Taita Dius ima niskata wabutig .
Ñami iachangichi : Jesucristoka , pandariikunata anchuchingapami samurka . Pai kikin niraianmi mana pandarig kagta .
Chimandaka , maikanpas Jesucristowa suglla iuiaiwa kagkuna mana pandarinkunachu . Ikuti maikanpas pandarispa kaugsagkunaka , paita mana kawaspa rigsigsinami kankuna .
Kuiaska wambrakuna , ¡ ujalallapas kamkunata pipas pandachichukuna ! Imasami Jesucristo alli ka : chasallatami maikan alli ruraspa kaugsanakugpas alli kankuna .
Ikuti maikanpas pandarispa kaugsagkunaka , iaia kukuwami kankuna . Chi iaia kukuka , kallariimandatami pandariilla ka . Taita Diuspa wambra Jesucristoka , chi iaia kuku mana alli ruraskakunata puchukangapami samurka .
Taita Diuspa wambra niraiaskakuna , Taita Diuspa kaugsaita chariraiaspami mana pandarispa kaugsankuna . Taita Diuspa wambra niraiaspami mana pudinkuna pandariipi urmangapa .
Taita Diuspa wambra niraiaskakuna i iaia kukupa kagkuna , kasapimi rigsirí . Maikanpas jiru ruragkuna , mana Taita Diuswa kagta niraianchu . Chasallata , maikanpas waugkindikunata mana kuiagkuna , Taita Diuswa kagta mana niraianchu .
Kasami kallariskauramandata uiarkangichi : nukanchi kikinpura kuianakuspa kaugsangapa .
Mana rurasunchi Kaín suti karisina . Chi karika , iaia kukuwa kaspami paipa waugkindita wañuchirka . ¿ Imapatak wañuchirka ? Kaín kikin mana allilla rurag kaspa , paipa waugki allilla rurag kagmandami wañuchirka .
Taitakuna i mamakuna , kai alpapi tiaskakunallawa iuiagkuna kamkunata piñagpikunaka , mana ujnaringichi .
Nukanchi , wañuskasina kaugsaita sakispa , sutipa kaugsaitami iukanchi . Nukanchipa waugkindikunata kuiaspami chasa iachanchi . Ikuti maikanpas mana waugkindikunata kuiagkunaka , chara wañuskasina kaugsaitami iukankuna .
Maikanpas waugkindikunata mana munaspa kaugsanakugka , wañuchidursinami kankuna . Ñami iachangichi : ñi maikan wañuchidur , diltudupa suma kaugsaita mana iukanchu .
Kasami rigsinchi , sugkunata kuiai imasa kagta . Jesucristo , nukanchimandami dikuiai sakirirka wañuchii tukungapa . Chasallatami nukanchipas iukanchi , waugkindikunamanda llakii iukanga , wañungapa chaiagpipas .
Maikanpas , kai alpapi iukag kaspa , sug waugkindi ñi ima mana iukaskata kawaspapas , mana aidagpika , ¿ imasasik Taita Diuspa kuiaita paipa sungupi charikugta nintra ?
Nukapa kuiaska wambrakunata niikichitami : mana rimaillawa nisunchi : “ Nukaka kuiaikichitami ” . Iukanchimi , alli ruraikunawa chi kuiaita kawachinga .
Chasaka iachasunchimi , nukanchi mana llullag Taita Diuspa kagtakuna , paipa ñawipi mana imamandapas manchaspalla .
Nukanchi kikin pandariskakunata iuiarigpipas , Taita Diuska , nukanchita pasinsiaspa , nukanchipa iuiaiwantami allilla kawá . Paimi tukui iachá .
Nukapa kuiaskakuna , nukanchipa iuiaipi ñi imapas mana juchachirigpika , Taita Diuspa ñawipi mana manchaspallami kasunchi .
Pai ima niska i munaskata nukanchi ruragpikunaka , tukui ima mañaskatami nukanchita karanga .
Nukanchita kasami ni : paipa wambra Jesucristowa suma iuiarispa kangapa ; chasallata , tukuikuna parijuma kuianakuspa kaugsangapa . Chasami Jesucristo nirka .
Pai ima niskata allilla ruragkunaka , parijuma paillawanta suglla kaugsai iukagmi niraianchi . Paipa Santu Ispiritutami nukanchita karamurka . Santu Ispirituwami iachanchi , pai nukanchipi kaugsagta .
Nukapa kuiaskakuna , achka llullachigkunami kai alpapi purinakú , “ Santu Ispirituwa rimagmi kani ” nispa . Mana tukui chasa nigkunawa suma iuiaringichi . Chasapaka , paikunata tapuchingichi : ¿ sutipachu Diuspa Ispirituwa rimagkuna ka ?
Kasamandami iachankangichi , pikuna Diuspa Ispirituwa rimanakugta . Maikanpas ninakuchu : “ Jesucristo , sutipa Runa Tukuskami samurka ” : chikunami Diuspa Ispirituwa rimanakú .
Ikuti maikanpas Jesucristomanda mana chasa ninakugka , mana Diuspa Ispirituwa rimanakunchu . Cristota mana munaspa kuku wairapa iuiaitami iukankuna . Ñami uiarkangichi , chi Cristota mana munag ña chaiamungapa kagta . Niikichitami : timpumi kai alpapi kagsamú .
Kam nukapa kuiaska wambrakunaka , Taita Diuspami kangichi . Pai kamkunawa sugllapi kag , pai , iaia kuku kai alpapi tiaskakunallawa iuiachigmandapas mas iapa iachami ka . Chimandaka kamkuna , chi llullachigkunata ña binsiskami kangichi .
Chi llullachigkunaka , kai alpapi tiaskakunallawami iuiankuna . Chimandaka , kai alpapi tiaskakunamandallami rimankuna . Chasa rimagkunatami kai alpapi tiaskakunallawa iuiagkuna uiankuna .
Nukanchika , Taita Diuspami kanchi . Maikanpas Taita Diusta rigsigkuna , nukanchitami uiankuna . Ikuti maikanpas mana Taita Diuspa kagkunaka , mana nukanchita uiankunachu . Chasapimi rigsirí , maikankuna sutipa alli Santu Ispirituwa rimagkuna i maikankuna llullag kuku wairawa rimagkuna .
Nukapa kuiaskakuna , nukanchi kikinpura kuianakusunchi . Taita Diusmi nukanchita iuiachimú , kuianakuspa kaugsangapa . Tukui kuianakuspa kaugsagkuna , Taita Diuspa wambrakunami niraianchi . Nispaka , paitami rigsinchi .
Ikuti mana kuianakuspa kaugsagkunaka , mana Taita Diusta rigsinkunachu . Taita Dius , sutipa iapa kuiagmi ka .
Kasami Taita Dius kawachigsamurka , nukanchita sutipa kuiag kagta : pai kikinpa suglla wambratami kai alpama kachamurka ; chasaka nukanchipas , mana puchukaridiru suma kaugsaita paiwa iukangapa .
Nukanchi mana karkanchichu Taita Diusta ñugpa kuiag . Paimi nukanchita ñugpa kuiarka . Nispaka , dikuiaimi kikinpa wambrata kachamurka , kikin wañugsamuspa , nukanchi pandariskata anchuchingapa . Chasawami kawachigsamurka , sutipa kuiagta .
Nukapa kuiaskakuna , chitukumi Taita Dius nukanchita iapa kuiarka . Chasamandami nukanchi kikinpura iukanchi kuianakunga .
Ñi imaurapas Taita Diusta ñi pi mana kawaska kanchu . Chasa kagpipas , nukanchi kikinpura kuianakugpika , pai kikin , nukanchiwa sugllapimi ka . Chasa kuianakuspami nukanchi tukuipi allilla kawachinchi Taita Dius kuiag kagta .
Taita Dius , pai kikinpa Ispiritutami nukanchita karamurka . Chasamandami iachanchi , parijuma nukanchiwa Taita Diuswa suglla kaugsai iukag niraiagta .
Kasapas . Nukanchi , kawaspa , sutipami willanchi : Taita Dius , kikinpa wambratami kachamurka , kai alpamanda runakunata kispichigsamungapa .
Maikanpas willachukuna : “ Jesús , Taita Diuspa wambrami ka ” : chasa willagkunami parijuma Taita Diuswa suglla kaugsai iukag niraiankuna .
Chasapimi iuiaspa iachanchi , Taita Dius nukanchita kuiag kagta . Taita Diusmi ka sutipa suma kuiag . Kuianakuspa kaugsagkunami parijuma Taita Diuswa suglla kaugsai iukag niraiankuna .
Nukanchi , Taita Dius munaskasina tukuipi kuianakuspa kagpika , Jesucristosinami kai alpapi kaugsaspa kasunchi . Chasamandaka , justisiai puncha chaiamuura , mana manchaspallami kagrisunchi .
Taita Diuspa kuiaiwa kaugsanakuskapika , mana manchai tianchu . Tukuipi kuianakuspa kaugsaipika , manchaika anchurinmi . Manchaiwa kagkuna , justisiai tukungapami suianakú . Chasamanda maikanpas manchaiwa kaugsagkuna , manara tukuipi Taita Dius munaskasina kuianakuspa kaugsanakunchu .
Taita Dius nukanchita ñugpa kuiaskamandami nukanchitapas chaiá , kuianakuspa kaugsangapa .
Maikanpas kikin nirichu : “ Nuka , Taita Diusta kuianimi ” ; nigpika , waugkindita mana kuiachu : chika , sug llullami ka . Waugkindita allilla kawanakuspapas , mana kuiagpika , ¿ imasasik mana kawaska Taita Diustaka kuianga ?
Kikin Jesucristomi nukanchita kasa nirka : maikanpas Taita Diusta kuiagka iukanmi , chasallata waugkindikunata kuiaspa kaugsakunga .
¿ Iuiaringichichu , Jesús , Taita Dius agllaska Cristo kagta ? Tukui chasa iuiarigkunami Taita Diuspa wambra tukugsamuska kanchi . Taitata kuiagka iukanmi , paipa wambratapas kuianga .
Taita Diusta kuiaspa , pai ima niskata ruragkuna niraianmi , Taita Diuspa wambrakunatapas kuiag kagtakuna .
Taita Diusta kuiangapa chaiakumi , pai ima niskata ruraspa kangapa . Chasa ruraspa kangapaka , pudiringasinallami ka .
Taita Diuspa wambra tukugsamuskakuna , tukuikuna kai alpapi mana alli munai i ruraikunatami sakispa binsinchi . Jesuswa suma iuiariskawami chi mana alli munai i ruraikunata sakispa binsinchi .
Jesús Taita Diuspa wambra kagta suma iuiarigkunallami chi mana alli munai i ruraikunata sakispa binsinchi .
Jesucristo samuspa , iakuwami baugtisarirka . Nispaka , kruspi wañukuspa , paipa iawarwami kawachirka . Pai sutipa samuskata mana iakullawa kawachirkachu . Iakuwa i iawarwapasmi kawachirka pai kikin samuska kagta , nukanchi iachangapa . Chita willag , kikin Santu Ispiritumi ka . Santu Ispíritu mana llullanchu . [
Suma luarpika , kimsa willagkunami tiankuna : Taita Dius , Diuspa Rimai i Santu Ispíritu . Chi kimsandi , sugllami ka .
Kai alpapipas chasallata ] kimsa siñalkunami kawachirigsamurka : Santu Ispíritu , iaku i iawar . Tukui chi kimsandi , Jesucristo samuskamandami chasallata willankuna .
Runakuna ima kawaspa willaskatami chaskinchi . Nigpika , ¿ imawantak Taita Dius paipa wambramanda willaskata mana chaskisunchi ?
Maikanpas Taita Diuspa wambrawa suma iuiarigkuna , kikinpa iuiaipimi chi willaita charinakú . Ikuti maikanpas mana Taita Diuswa iuiarigkunaka , Taita Diusmanda nigsinami kankuna : “ Pai , llullami ka ” . Taita Dius paipa wambramanda willaskata ña mana munankunachu uiangapa .
Kasami Taita Dius willá : mana puchukaridiru suma kaugsaitami nukanchita karamuska ka . Chi kaugsaita paipa wambrawami karamuska ka .
Chiwa , maikanpas Taita Diuspa wambrawa suglla iuiai chariraiag , chi kaugsaitapasmi iuká . Ikuti maikanpas mana Taita Diuspa wambrawa suglla iuiai chariraiagpika , manima chi kaugsaita iukanchu .
Nuka willaskata kachanakuikichitami , kamkuna kasa iachangapa : kamkuna Taita Diuspa wambrawa suma iuiarigkuna , mana puchukaridiru suma kaugsaitami iukangichi .
Taita Diusmandami kasa allilla iachanchi : pai imasa munaskasina nukanchi imapas mañagpika , pai mana piñarispallami nukanchita uiá .
Kasapasmi iachanchi : pai tukui nukanchi mañanakuskata allilla uiagta ; chimandami iachanchi , tukui nukanchi ima mañanakuskata karamungapa kagta .
Maikan waugki sug pandariska mana wañuima apai tukungapa pandarikuskata kawaspaka , Taita Diusta mañapuichi pasinsiachu . Chasapika Taita Dius kikin , pasinsiaspa , ikuti suma kaugsaitami paita karamunga . Mana wañuima apai tukungapa pandariikunamandami rimaikichita . Diltudupa wañuima apai tukungapa pandariipasmi tia . Chasa pandarigkunamanda , mana niikichitachu , Taita Diusta mañapungapa .
Tukui mana alli ruraikuna , pandariimi kankuna . Chasa kagpipas , mana wañuima apag pandariikunami tia .
Kasami iachanchi : maikanpas Taita Diuspa wambra tukugsamuska kagkuna mana pandarispa kaugsankunachu . Paikunata , Taita Diuspa wambra kikinmi chariku . Chimandami iaia kuku mana pudí , paikunata imapas ruranga .
Iachanchimi , nukanchi , Taita Diuspakuna kagta . Ikuti tukui kai alpaka , iaia kukupa makipimi ka .
Iachanchimi , Taita Diuspa wambra samuska kagta i pai nukanchita suma alli iuiaita karamuska kagta ; chiwanka , sutipa alli Taita Diusta rigsingapa . Nukanchi , sutipa alli Taita Diuswa i paipa wambra Jesucristowami suglla kaugsaita iukanchi . Paimi sutipa alli Diusllatata ka . Paimi ka mana puchukaridiru suma kaugsaita karag .
Kuiaska wambrakuna , mana sakiringichi , sug rigcha dius niraiaskakunawa iuiangapa .
Nuka , Jesuswa tukuskapura iacha taita kaspa , Taita Dius agllaska mama panita i kamba wambrakunatami kai karta kachaikichita . Sutipami kamkunata suma kuiaikichita . Mana nukalla kuiaikichitachu . Sutipa Alli Willaita tukui rigsigkunapasmi kamkunata kuiankuna .
Nukanchi sutipa Alli Willaita iuiaipi charispami kamkunata kuiaikichita . Chi sutipa Alli Willaika , diltudupami nukanchiwa kangapa ka .
Taita Dius i Jesucristo , Taita Diuspa wambra kaspa , kamkunamanda llakirispa , kamkunata kuiaspa , suma iuiaiwa kawapuachu ; chasaka , sutipa Alli Willaita charispa , kuianakuspa kaugsangapa .
Kamba maikan wambrakuna , Taita Dius imasa niskasina sutipa Alli Willaita charispa , allilla kaugsanakugta kawaspaka , askurintimi alli iuiachiwarka .
Kunauraka , mama pani , mañaikimi , nukanchipura kuianakuspa kaugsangapa . Chasa niskawaka , musu mandaika mana niraianchu . Chi mandaitaka kallariskauramandatami iukarkanchi .
Kuianakuika niraianmi Taita Dius imasa niskasina ruraspa kaugsanakungapa . Kamkuna imasa ñugpamandata uiaskasina niraiaskata iukangichimi kuianakuspa kaugsanakunga .
Ikuti llullaspa iachachigkunaka , achkakunami kai alpapi purinakú . Paikunaka , llullaspa ninkunami : “ Jesucristoka , aichaiug runa tukuspa mana kai alpama samurkachu ” . Chasa nigkunaka , Cristomanda llullaspa , paita mana munagmi kankuna .
Kamkuna suma iuiaripuangichi , kamkuna alli ruraikunamanda apamunakuskata mana kichui tukungapa . Chasaka , Taita Dius ima karangapa kaskata , tukuimi chaskinkangichi .
Maikanpas Cristo ima iachachiskata sug rigchata ialigta iachachigkunaka , Taita Diuswa mana kankunachu . Ikuti Cristo ima iachachiskallata katigkunaka , Taita Diuswa i paipa wambrawapasmi sugllasina kanchi .
Maikanpas kamkunapagma chaiagrispa , Cristo ima iachachiskallata mana iachachigpika , mana chaskingichi . Mana paita : “ Puangi ” ningichi .
Maikanpas chi llullaspa iachachigkunata : “ Puangi ” nigpika , chi llullagkunawami tukugsamú .
Kamkunata achka ningapa iuiakuspapas , mana munaikichitachu iskribingapa . Chasapaka , iuiakunimi kamkunapagma chaiagrispa , ñawi ñawi rimanakungapa ; chasaka , nukanchi tukuipi suma alli iuiachiiwa kangapa .
Taita Dius agllaska kamba ñañapa wambrakunapas , kamtami : “ Puangi ” ninakú .
Nuka , Jesuswa tukuskapura iacha taita kaspa , kuiaska waugki Gaiotami kai karta kachaiki . Kamta sutipami kuiaiki .
Nukapa kuiaska , kasami Taita Diusta mañapuiki : imasami kamba almapi allilla ka : chasallata tukui imapipas allilla kachu ; kamba kuirpupas , saludulla kachu .
Maikankuna Cristowa tukuskakuna , nukapagma chaiamuspaka , kammandami willawarkakuna : kam , sutipa Alli Willaita mana sakispallasi kaugsakungi . Chasa uiaspaka , iapa allimi iuiachiwarka .
Nukapa wambrakunasina sutipa Alli Willaita mana sakispalla kaugsanakugta uiaspami tukuikunamanda mas alli iuiachiwá .
Nukapa kuiaska , iachanimi : kamka , sutipasi waugkindikunata allilla ruraspa kangi . Chasallata , mana rigsiskakunatapassi allilla ruraspa kaugsakungi .
Paikunaka , kambagmanda samuspami , kam ima paikunata suma kuiaskamanda , Cristowa tukuskakuna kaipi kaskakunata willagsamurkakuna . Taita Diusta kuntintachingapaka , kamka paikunata ima ministiska karapuangi . Chasaka , Diuspa Rimaita willaspami puringakuna .
Paikunaka , Jesucristomandalla purigkuna kallarispaka , Taita Diusta manara rigsigkunataka mana ñi ima chaskirkakunachu .
Chimandami nukanchi iukanchi , paikunata imapas karanga ; chasaka paikuna , sutipa Alli Willaita willaspa puringapakuna .
Ñami kamba puiblupi Cristowa tukuskakunata karta kacharkani . Chasa kachagpipas , Diotrefeska , paikunata mandag tukuspaka , nukanchi ima kachaskata manima uiangapa munarkachu .
Chimandami nuka , rispa , paita nigringapa kani : “ ¿ Imapatak , wasa churaspa , nukanchimanda llullaspa , jiru rimaspa kangi ? ” . Paika , unz̈aspalla manasi kuntintarí . Maikan kainigmanda waugkikuna chima chaiagriskataka manasi allilla chaskí . Sug waugkikuna paikunata chaskinakuskataka manasi lisinsiá chaskingapa . Nispaka , Cristowa tukuskakunawa kaskamandasi llugsichí .
Nukapa kuiaska , jiru ruraspa kaugsagkunata mana iachaikungi . Tukuipi sumaglla ruraspa kaugsagkunatami iukangi iachaikunga . Maikan alli rurag , Taita Diuswami ka . Ikuti jiru ruragkunaka , mana Taita Diusta rigsinkunachu .
Waugki Demetriomandaka , tukuikunami allilla rimankuna . Pai , sutipa Alli Willaita uiaspa , katiraiaspami alli kagta kawachirí . Nukanchipas , pai alli kagtami willanchi . Kammi iachangi , nukanchi sutipa kaskata willagkuna kagta .
Kamta achka ningapa iuiakuspapas , mana munaikichu iskribingapa .
Iuiakunimi , mana unaillapi kamta kawagringapa . Chiurami ñawi ñawi rimanakusunchi .
Kam , sumaglla kapuangi . Tukui kamta rigsiskakunami , “ Puangi ” ninakú . Tukui nukanchi rigsiskakunataka , kam sug sugta : “ Puangi ” nipuangi .
Nuka , Jesucristopa lutrinsinami kani . Santiagopa waugkimi kani . Taita Dius kuiaspa agllaskakunatami kai karta kachaikichita . Kamkunaka , Jesucristowa wakachiskami kangichi .
Taita Dius , kamkunamanda llakirispa , kamkunata kuiaspa , suma iuiaiwa kawapuachu .
Nukapa kuiaska taitakuna i mamakuna , iapami munakurkani , kamkunapa i nukanchipa kispiriimanda kamkunata willangapa . Chasa munakugpipas , kunaura chaiawakumi , kasa nispa mañangapa : Taita Dius , paipalla kagkunata sug biajilla paiwa iuiaringapa karamuskata , chi iuiaitaka mana sakiriichi kichui tukungapa .
Ñami maikankunaka , llullachispa , nukanchipurapagpi iaikurirkakuna . Chi llullachigkunamandaka ñugpamanda willaraiaska librupi kasami niraiá : “ Kikinkunami diltudupa ninama rinakú ” . Chikunaka , nukanchipa Taita Diusta mana manchaspa , ninkunami : “ Taita Dius , tukuikunata sumami kuiá ” . Chasa nispaka , paikuna imasa munaska jirukunata ruraspami kaugsankuna . Chasallata ninkunami , nukanchipa suglla mandag Iaia Jesucristo mana tiagta .
Kamkuna ña iachagpipas , ikuti kasami iuiachingapa munanakuikichita . Atun Taita Diuska , Ejipto alpamanda judiukunata llugsichispa , chiuramandaka mana paita uiagkunatami puchukarka .
Chasallata maikan anjilkuna paikuna mandangapa churaskamanda anchurigkunataka diltudupa mana llugsii amsa ukupi wataspami wichkarkakunata , ninama sitai atun puncha chaiankama .
Sodoma i Gomorra suti i chi ladu suiu puiblukunapi kaugsanakugpasmi chi anjilkunasinallatata jiru rurarkakuna . Kari warmiwa maikanpas siririnakurka . Karipuralla i warmipuralla mana ruradirukunatapasmi ruranakurka . Chikunaka , mana imaurapas wañudiru ninamami rirkakuna ; chasa pasariskata iachaspaka , sugkunaka mana chasa ruraspa kaugsanakuchu .
Chasa iachaspapas , chi llullaspa iachachigkunaka muskuipimi kawaska ninkuna . Nispaka , pai kikinkunapa kuirpupimi jiru millai ruraskawa jiru iuiachi kankuna . Iaia Jesustami wabutinkuna . Sug luarpi suma atun kagkunatapasmi kaminkuna .
Ikuti atun anjil Miguelka , Moisés wañuska kuirputa iaia kukuwa parijuma kichunakuura , mana chi iaia kukuta kamirkachu . Chasapaka , nirkallami : “ Kamtaka , atun Taita Dius iuiachispa justisiachu ” .
Ikuti chi runakunaka , mana rigsiskakunatami kaminakú . Mana juisiuspalla animalkunasina kaspa , paikunapa iuiaillawa imapas iachaskakunawami jiru ruranakú ; chasaka , pai kikinkuna puchukaringapa .
¡ Ai , chasa ruragkuna , imachar pasangakuna ! Paikunaka , Kaín suti runa mana allilla ruraskata katichigsinami ruranakú . Balaam suti runasina kulkita munaspallami pandarispa iuianakú . Imasami Koré suti runa , Moisesta kuntrakugmanda wañuchii tukurka : chasallatami paikunapas kuntranakú .
Kamkuna kuianakuspa mikungapa sugllapi tandariskapi paikuna kagpika , iapa pingaipami ka . Chipika paikuna , mana manchaspalla , wigsa jundachiringapagllami rinkuna . Paikunaka , ubijakunata suma kawagsina kangataka , kikinkunamandallami kuidarispa kankuna . Mana iakuiug puiukuna awapi wairawa kasama chasama apai tukugsinami kankuna . Mikui muiu pallangapa puncha chaiaura , chusa pangalla sachakunasinami kankuna . Iskai biaji angukunawanta surkuspa , wañuska sachakunasinami niraiankuna .
Imasami lamar iaku , rabiarispa , ulaskunawa ispuma tukuska kuchuma sitá : chasallatami paikunapa pingaiachingasina kawari ruranakú . Imasami istrillakuna , kikin ridiru ñambi chingá : chasami kankuna . Chasawaka , diltudupa iana tutapi kagringapami rinakú .
Taita Adanmanda kanchismanda kati Enok suti taita , Santu Ispirituwa chi runakunamanda kasami nirka : Atun Taita Dius , waranga waranga anjilkuna paipalla kagkunawa samukugtami kawarkani .
Tukui runakunata justisiangapami samuku . Tukui pandarig paita mana manchagkunata , mana manchaspalla tukui jiru ruraskakunamanda i paimanda kamiriskakunamandapas , diltudupa ninama sitangapami samuku .
Chi runakunaka kankunami tukuimandapas jiru wasa rimadurkuna . Pai kikinkuna tukui ima munaskallata ruraspami kaugsankuna . Atun tukuspa , nuka alli kagtami nirinkuna . Pitapas : “ Iapa allimi kangi ” nispami kaugsanakú , kikinmandalla iuiarispa .
Ikuti kam kuiaska taitakuna i mamakunaka , nukanchipa Iaia Jesucristo kikin agllaska runakuna ima pasaringapa willaskata iuiariichi .
Kasami willanakurka : Tukurii punchakuna chaiamukuura , Taita Diuspa kaskakunata unz̈ag runakunami tiangapa kankuna . Mana paita iuiarispalla , kikinkuna tukui ima munaskallata ruraspami kaugsangapa kankuna .
Chasakunami Cristowa tukuskakunata iskaima piñachirispa rurankuna . Kai alpapi tiaskakunallawami iuiarinkuna . Santu Ispiritutaka mana iukankunachu .
Ikuti kam kuiaska taitakuna i mamakunaka , tukuipi iapa alli Cristowa suma iuiarispa , kam kikinpura alli suma iuiai iuiachinakuichi . Santu Ispirituwa Taita Diusta mañaichi .
Taita Dius kamkunata kuiakuskataka mana kungariichi . Nukanchipa Iaia Jesucristo , kamkunamanda llakirispa , mana puchukaridiru suma kaugsaita karankama suianakuichi .
Maikankunaka , Diuspa Rimaita : “ ¿ Sutipa u mana sutipachar ka ? ” iuiagkunamanda llakirispa , allilla kaskama tigrachiichi .
Sugkuna mana wañudiru ninapi urmagringapa rinakuskataka aisaspa llugsichigsina ruraichi . Sugkuna jiru ruragkunamandaka llakirispapas , paikunata manchaichi . Paikunapa jiru ruraiwa paikunapa churaridiru katangapas iapa mapaiachiskasinami kankuna .
Taita Diusmi pudí , kamkunata wakachingapa ; chasaka kamkuna , mana pandariipi urmaspa , ñi imapipas mana mapasina kaspa , iapa alli iuiachirispa , paipa askurinti suma ñawipi kawarigringapa .
Nukanchipa Iaia Jesucristowa , nukanchita kispichig suglla Taita Diusta nisunchi : — Kam , imaurapas tukuikunamanda mas suma atunmi kangi . Kammi kangi imaurapas tukuipi mandag i tukui pudig . Chasami karkangi . Chasami kangi . Chasallatami kangapa kangi , maituku waranga waranga watakuna ialigpipas . Chasa kachu .
Kasami Taita Dius , Jesucristota willarka ; paika , imasa mana unaillapi pasaringapa kagta paipa lutrinsinakunata kawachingapa . Paika , sug anjilta Juan suti paipa lutrinsinapagma kachamurka , Taita Dius willaskata kawachingapa .
Nuka Juanka , tukui ima kawaskatami willani . Taita Diuspa rimaita i kikin Jesucristo ima willaskata , tukuimi willani .
Maikanpas kai Santu Ispirituwa rimaikunata kawaspa i uiaspa ruragkunaka , Taita Diuspa iapa kuiaskami kangapa kankuna . Chi punchakunaka , ñami chaiamungapa ka .
Nuka Juan , Jesuswa tukuskakuna Asia alpapi kanchis puiblukunapi kaugsanakuskata kai librutami kachaikichita . Taita Dius kamkunata kuiaspa , suma iuiaiwa charipuachu . Paimi kunaura ka i ñugpata karka . Paillatatami samungapa ka . Tukui kanchis ispíritu paipa mandadiru ñugpa ladu kagkuna i Jesucristopas , chasallata kamkunata kuiaspa , suma iuiaiwa charipuachu .
Jesucristo , sutipa tukuipi willagmi ka . Pai , wañuska kaspa , tukuikunamanda ñugpami kaugsarirka , mana mas wañungapa . Kai alpapi mandagkunata iaia mandagmi ka . Cristo , nukanchita iapa kuiaspami paipa iawarwa nukanchi pandariskakunata anchuchirka .
Paimi nukanchita agllarka , atun mandagkuna i sasirdutikuna kangapa ; chiwanka , paipa Taita Dius ima niskata rurangapa . Cristota imaurapas nisunchi : “ Tukuikunapa iaia mandag i suma atunmi kangi . Chasami kankangi , maituku waranga waranga watakuna ialigpipas . Chasa kachu ” .
Cristo , puiupimi samungapa ka . Tukuikunami paita kawasunchi . Paita kruspi klabaspa wañuchigkunapasmi kawangapa kankuna . Paita kawaspaka , kai alpapi tukui runakunami , llakirispa , wakangapa kankuna . Ari , chasami kangapa ka .
“ Nukami kani kallarig i puchukag ” ; chasami tukui pudig atun Taita Dius ni . Paimi kunaura ka i ñugpata karka . Paillatatami samungapa ka .
Nuka Juan , kamkunawa waugkindimi kani . Kamkunasina iapa llakiiwami kani . Kamkunawa , Taita Dius suma mandakuskapimi nukapas kagringapa kani . Jesusmi nukanchita karamú , tukuipi paita mana sambaiaspalla katiraiangapa . Diuspa Rimaita i Jesús ima willaskata nuka iachachikugmandami Patmos suti islapimi nuka wichkaraiarkani .
Dumingu , Iaia Jesusta iuiaridiru puncha , Santu Ispiritumi nukawa tukugsamurka . Chasawaka , muskui ukupisinami tukugsamurkani . Chiuraka , nukapa wasanigmanda bututusina sinchi rimaimi uiariwarka .
Kasami niwarka : — Kam tukui ima kawaskata suma katichispa , librupi iskribingi . Nispaka , chi libruta kachangi Jesuswa tukuskakuna Asia alpapi kanchis puiblukunapi kaugsanakuskama : Efesoma , Esmirnama , Pergamoma , Tiatirama , Sardisma , Filadelfiama i Laodiseama .
Chasa niwaura , nuka tigrarirkani kawangapa : ¿ pitak chasa rimawaku ? Tigrariuraka , kanchis kurita ruraska bila saiachidirukunami kawariwarka .
Chi bilakuna saianakuska chaugpipika , kawariwarkami sug runa saiakugsina . Paika , alpakama kusmasina churariska i kuri chumbisina pichupi chumbilliskami saiakurka .
Paipa uma i paipa agchakunaka , iura milmasina i sirinu puiusina askurinti iapa iurami karka . Paipa ñawi murukunaka , nina sindisinami karkakuna .
Paipa chakikunaka , sug iru brunsi llambuiachiska puka ninapi rupachiskasinami iukarka . Paipa rimaika , achka iakukuna awamanda tallirispa rinakugsinami uiariwarka .
Paipa alli makipika , kanchis istrillami charikurka . Paipa simimandaka , puntiaska iskandima afilaska machitisinami llugsiraiarka . Paipa ñawika , indisina punchami karka .
Paita kawaspaka , nuka , paipa chakikunapi wañuskasinami urmarkani . Paika , alli maki churawaspa , kasa niwarka : — Mana mancharikui . Nukami kani kallarig i puchukag .
Diltudupami nuka kaugsani . Nuka , wañuspapas , ikutimi kaugsarirkani . Imaurapasmi kaugsailla kangapa kani , maituku waranga waranga watakuna ialigpipas . Nukami wañuipa llabi iukani , i wañuskakuna maipi kaskakunamandapas .
— Kasa librupi iskribingi : ñugpata kawarkangi : chita ; kunaura kawakungi : chita ; kunauramanda kawangapa kangi : chitapas .
Kam , kai kanchis istrillakuna nukapa alli makipi charikuskata i kai kanchis kurita ruraska bila saiachidirukunata kawakuspapas , mana iachangichu ima niraiagta . Willasaki . Kai kanchis istrillakunaka niraiankunami kanchis iglisiamanda anjilkuna . Kai kanchis bila saiachidirukunaka niraianmi chasallata chi kanchis iglisiakuna .
Jesuswa tukuskakuna Efeso puiblupi kaugsanakuskamanda anjilta kasa ningapa kachai . Kanchis istrillakuna alli makipi charispa , kanchis kurita ruraska bila saiachidiru chaugpipi purispa kag , kasami ningapa kachaiki :
kam tukui ima sinchi rurakuskata mana sambaiaspalla kagtami rigsiiki . Jiru ruragkunataka mana awantangapa pudingichu . Paikuna , kikinkunamanda nirinkunami : “ Jesús kachamuska runakunami kanchi ” . Ikuti kamka , paikunata tapuchispa , rigsirkangimi llullakuna kagta .
Nukamanda kamba suma iuiaita mana sakispalla , iapa llakiikunami apakungi , mana sambaiaspalla .
Chasa kagpipas , imajchu iukaiki ninga . Kam , ñugpamanda nukawa kuiaitami sakikungi .
Iuiarii , imasami ñugpata karkangi . ¿ Imapatak , allilla kaspaka , pandarikungi ? Chi mana allilla ruraikunata sakii . Ñugpata imasami allilla rurakurkangi : chasallata kunauramanda ikuti kallaringi rurangapa . Mana uiawagpika , nukaka , kambagma rispa , kamba bila saiachidiruta nuka maipi saiachiskamanda kichugsinami rurangapa kaiki ; chika , kam pandariskakunata mana sakigpika .
Chasa kagpipas , kam chara kasa alli kagtami kawakuiki . Nikolaitas suti runakuna ima jiru ruranakuskatami mana munangi . Nukapasmi chasallata mana munanikunata .
Chasami Santu Ispíritu , Jesuswa tukuskakunata willaku . Paitaka , rinri iukagkuna uiangichi . Mana alli ruraikunata binsigtaka kaugsai karadiru sachamanda mikuitami karangapa kani . Chika , Taita Diuspa paraíso suti suma alpapimi tia .
Jesuswa tukuskakuna Esmirna puiblupi kaugsanakuskamanda anjilta kasa ningapa kachai . Nukami kani kallarispa puchukag . Wañuspapas kaugsarirkanimi . Kasami ningapa kachaiki :
nuka iachanimi , kam iapa llakiikunawa kagta i ñi ima mana iukagta . Chasa kagpipas , niikimi : nukapa ñawipi iapa iukagsinami niraiapuangi . Nuka iachanimi , judíu sutichirigkunaka imasa kamta juchachinakugta . Chasa sutichirispapas , mana sutipa judíu kankunachu . Iaia kukuwa iuiarispa tandaridiru wasisinami niraiankuna .
Mana mancharingi , kamta ima llakii chaiagpipas . Iaia kukuka , maikankunata karsilpimi churachingapa ka . Chipimi rigsiringa , maikan nukawa u mana nukawa kagta . Chunga punchami chasa llakii iukangapa kangichi . Wañunkama nukallawa iuiakungi . Chasa nukallawa wañunkama iuiakugpika , llaugtusina kaugsaitami karasaki .
Chasami Santu Ispíritu , Jesuswa tukuskakunata willaku . Paitaka , rinri iukagkuna uiangichi . Mana alli ruraikunata binsigka , parisma wañuitaka mana iukangapa kangichichu .
Jesuswa tukuskakuna Pérgamo puiblupi kaugsanakuskamanda anjilta kasa ningapa kachai . Nuka , puntiaska iskandima afilaska machitisina iukag , kasami ningapa kachaiki :
kam maipi kaugsakuskatami iachani . Iaia kuku mandadiru kaskasinapimi kaugsakungi . Chasa kaugsakuspapas , nukamanda allilla iuiaillapimi kaugsakungi . Antipas suti runa nukamanda mana sakispalla willagta kamkuna kaskapi wañuchii tukuura , chi punchakunapas kamkuna mana kungariwarkangichichu , chi iaia kukupa alpapisina kaugsanakuspapas .
Chasa kagpipas , imajchu iukaiki ninga . ¿ Imapatak , Balaam suti ñugpamanda runa iachachiskata ruranakugpipas , chara awantakungi ? Chi Balaammi Balak suti mandagta iachachirka , Israelmanda runakunata kasa pandachingapa : ianga diuskunata kamariku karaska aichata mikuchingapa i kari warmiwa pandachingapa .
Chasallata , nikolaitas suti runakuna imasa iachachiskasina kaugsanakugtapasmi awantakungi . Nuka , chasakunata mana munanichu .
Chasamandami niiki : allilla iuiarigsamui . Mana kagpika , nuka kikinmi kambagma utkalla risa , nukapa simimanda machitisina iukaskawa paikunata puchukangapa .
Chasami Santu Ispíritu , Jesuswa tukuskakunata willaku . Paitaka , rinri iukagkuna uiangichi . Mana alli ruraikunata binsigtaka kai alpapi mana kawaridiru mikuitami karangapa kani . Sug iura rumipasmi paita kuangapa kani . Chi iura rumipi , mana pipas rigsiska musu sutimi churangapa kani . Chi sutitaka , maikan chaskigllami iachangapa ka .
Jesuswa tukuskakuna Tiatira puiblupi kaugsanakuskamanda anjilta kasa ningapa kachai . Nuka , Taita Diuspa wambra , nina sindisina ñawiiug , llambu brunsisina chakiiug kaspa , kasami ningapa kachaiki :
kam tukui ima rurakuskatami iachani . Kam kuiawaspa , suma iuiawaspa , sugkunata allilla ruraspa mana sambaiaspallami kaugsakungi . Ñugpata rurai kallariskamandapas masmi kunauraka rurakungi . Chitapasmi iachani .
Chasa kagpipas , imajchu iukaiki ninga . Jezabel suti warmitami sakingi iachachingapa . Chi warmika nirinmi : “ Nuka , Santu Ispirituwami rimag kani ” . Chasaka , nukapa lutrinsinakunatami pandachipuaku , kari warmiwa pandaringapa i ianga diuskunata kamariku karaska aichata mikungapa .
Chi warmitaka achka punchakunami suiakurkani , chi pandariikunata sakispa , Taita Diuswa tigramuntra . Chasa suiakugpipas , mana munanchu , chi karikunawa pandariikunata sakingapa .
Chimandami sinchi unguiwa kawitupi urmachingapa kani . Chi paiwa pandarigkuna mana chi pandariikunata sakigpikunaka , paikunatapasmi chasallata mas sinchi unguipi urmachingapa kani .
Paipa wambra niraiaskakunatapasmi jiru unguiwa puchukangapa kani . Chasawaka , tukui Jesuswa tukuskakunaka iachangapami kankuna : nukaka , runakunapa maituku pakalla ukupi iuianakugtapas pasagtami kawakuni . Chasallata , allilla ruraskata i mana allilla ruraskatapas imasa chaiaskasinami karangapa kaikichita .
Kunauraka uiawaichi , Tiatira puiblupi mana chasa jiru ruraikunata katichigkuna . Chi sugkunaka ninkuna : “ Iaia kukupa pipas mana iachaskata willaikunatami iachanchi ” ; chi llulla iachachigkunataka , kamkuna mana iachaikurkangichichu . Chimandami sug llasa ruraikunasina mana mingaikichita .
Imasami allilla ruraspa kaugsanakungichi : chasalla kangichi , nuka samunkama .
Mana alli ruraikunata binsig , wañunkama nuka ima munaskata ruraspa kaugsagpika , karasami , sug alpakunamanda runakunata pai mandag kangapa .
Imasami alpa mangata iru barawa pakichigsina rurá : chasami nukapa mandaiwaka chi runakunata rurangapa ka .
Imasami nukapa Taita mandai karamuwaskawa iukani : chasallatami paipas mandangapa ka . Lusiru istrillatapasmi paita karangapa kani .
Chasami Santu Ispíritu , Jesuswa tukuskakunata willaku . Paitaka , rinri iukagkuna uiangichi .
Jesuswa tukuskakuna Sardis puiblupi kaugsanakuskamanda anjilta kasa ningapa kachai . Nuka , Taita Diuspa kanchis ispiritukunata i kanchis istrillakunata iukag , kasami ningapa kachaiki : kam tukui ima rurakuskatami iachani . Kasapasmi niiki : kammanda ninkuna : “ Kaugsami kangi ” . Chasa nigpipas , wañuskasinami kangi .
Rigcharigsina tukugsamui . Wañungasina kaugsaita mas kaugsachii . Kam ima ruraskakunaka , nukapa Taita Diuspa ñawipi manara allilla ruraska kagtami kawaiki .
Chimanda , kam ima uiaspa iachaikuskata allilla iuiarii . Chi iuiaikunata suma charirii . Tukui pandariikunata sakii . Kam puñukugsina kagpika , nukaka sisaisinami mana willaspalla chaiagringapa kani . Kam mana iachangapa kangichu , imaura nuka kamta shachigsamungapa kagta .
Chasa kagpipas , Sardispi kamkunapura maillakunaka , mana katanga mapa churariskasinami kaugsanakungichi . Kamkunaka , iapa iura katanga churariskakunami nukawa puringapa kangichi , nukapa allikuna kagmanda .
Mana alli ruraikunata binsigkunaka , iapa iura katanga churariskami kangapa kangichi . Kamkunapa sutikunaka , kaugsangapa agllaskakunata willaraiaska librupimi ña tiapungichi . Chi sutikunataka mana imaurapas anchuchingapa kanichu . Kamkunamandaka nukapa Taitapa i anjilkunapa ñawipi willangapami kani : “ Paikunata rigsinimi ” .
Chasami Santu Ispíritu , Jesuswa tukuskakunata willaku . Paitaka , rinri iukagkuna uiangichi .
Jesuswa tukuskakuna Filadelfia puiblupi kaugsanakuskamanda anjilta kasa ningapa kachai . Nuka , tukuipi sutipa alli , mana llullaspalla kag , ñugpamanda taita Davidpa llabita charikugmi kani . Chi llabiwa nuka ima paskaskataka , ñi pipas mana pudingapa kankunachu wichkangapa . Chasallata nuka ima wichkaskataka , mana ñi pipas pudingapa kankunachu paskangapa . Kasami ningapa kachaiki :
kam tukui ima rurakuskatami iachani . Uiamui . Kamba ñugpa ladu sug pungusinami paskapurkaiki . Chitaka , ñi pipas mana wichkai pudingapa kankunachu . Kam , mana iapa iachai iukaspapas , nuka ima niskata mana piñarispallami charirirkangi .
Uiamui . Iaia kukuwa iuiarispa tandaridiru wasipi iaikugkuna , llullachispami ninakú : “ Judiukunami kanchi ” , mana sutipa judiukuna kaspapas . Paikunataka kaiachingapami kani , kamba chaki ladu kunguringapa . Chipimi rigsingapa kankuna , nuka kamta kuiagta .
Kam nukapa rimaita mana sakispalla charirigmandami nuka sumaglla kispichingapa kaiki , kai alpapi tukui kaugsanakuskata iapa llakiikuna tukugsamuura .
Nuka , mana unaillami samungapa kani . Kamba suma kaugsai i ruraita suma chariringi , mana kacharispalla . Chasaka , kamba llaugtusina chaskingapa kaskata mana kichui tukunkangichu .
Mana alli ruraikunata binsigtaka nukapa Taita Diuspa atun wasipi pilartasinami saiachingapa kani . Chimandaka , ñi imaurapas mana llugsichii tukungapa kanchu . Chipika , nukapa Taita Diuspa sutita i nukapa Taita Diuspa atun puiblupa sutitami churangapa kani . Chi puiblu niraianmi suma luarmanda musu Jerusalén . Nukapa Taita Diuspa ñawimandami uraikumungapa ka . Nuka kikinpa musu sutitapasmi chipi churangapa kani .
Chasami Santu Ispíritu , Jesuswa tukuskakunata willaku . Paitaka , rinri iukagkuna uiangichi .
Jesuswa tukuskakuna Laodisea puiblupi kaugsanakuskamanda anjilta kasa ningapa kachai . Nuka , tukuimanda mana llullaspalla sutipa kaskata willagmi kani . Nukawami Taita Dius tukui wiñachirka . Kasami ningapa kachaiki :
kam tukui ima rurakuskatami iachani . Kam mana kangichu nukawa ñi sugkunawa . Chasapika , rupasina ñi chirisina mana kangichu . ¡ Amalai kantrangi suglla : rupasina u chirisina !
Kam rupasina u chirisina kangataka , kunusinallami kangi . Chasa nukapa simipi charikugsina kaskata kimnagsinami sitangapa kaiki .
Kam iuiakungimi : “ Iapa iukagmi kani . Tukuimi iukani . Mana imapas pisiwanchu ” . Chasa iuiakugpipas , ¿ manachu iuiaringi imasa kam kikin kagta ? Kam , achka llakiiwa , katanga i ñi imapas mana iukagsinami kangi . Mana ñawi iukagsinapasmi kangi .
Chimandami nuka nintraiki : nukapa kuri ninapi suma rupachiskasinata randiwai . Chasaka , sutipa iukagmi niraiankangi . Iura katangasinata randiwai ; chita katarispaka , pingai llatansina niraiaska mana kawaringapa . Ñawikunamanda ambisinatapas randiwai . Chi tallirispami allilla kawag niraiankangi .
Nukapa kuiaskakunatami iuiachispa , piñaspa , asutigsina ruraspa kuiani . Chasamanda , pandariikunata sakispa , rupasina nukawa tukui .
Uiamui . Nukaka , pungu ladu saiarispami kaiakuiki . Maikanpas nukapa rimaita uiawaspa , punguta paskapuagpika , wasipisina paipa sungupi iaikupusami . Paiwa i nukawa sugllapi mikugsinami rurasunchi .
Imasami nuka kikin , mana allita binsispa , nuka kikinpa Taitapa mandadirupi paiwa sugllapi sumaglla tiarigrirkani : chasallatami maikan mana alli ruraikunata binsigta ningapa kani : “ Nukapa mandadirupi nukawa sugllapi tiarigsamui ” .
Chasami Santu Ispíritu , Jesuswa tukuskakunata willaku . Paitaka , rinri iukagkuna uiangichi .
Chiuramandaka , sug pungu suma luarpi paskaraiaskatami kawarkani . Chi ñugpata bututusina uiariwagka niwarka : — Kasama sikamui . Kawachingapami kaiki , kunauramanda ima pasaringapa kagta .
Chasa niwagllapika , Santu Ispiritumi nukawa tukugsamurka . Chasawaka , muskui ukupisinami tukugsamurkani . Suma luarpi kawarkani , sug mandag tiaridiru tiagta . Chi mandadirupika , sugmi tiakurka .
Chi tiakugka , jaspe i kornalina suti rumikunasina iapa suma punchaiachigsinami kawariwarka . Chi tiaridiru muiundika , esmeralda punchaiachikugsina kuichimi saiakurka .
Chi mandag tiaridiru muiugtaka , iskai chunga chusku tiaridirumi tiagta kawarkani . Chi tiaridirukunapika , iskai chunga chusku iacha taitakunami tianakurka . Chi taitakunaka , suma iura katangakuna i umapika kuri llaugtukunasina churarispami tianakurka .
Chi mandag tiaridirupagmandaka , iapa manchangasina rilampa , triwinusina sinchi rimaipasmi uiarikugsamurka . Kanchis sindi michunkunami mandag tiaridiru ñugpa ladu rupanakurka . Chikuna , Diuspa kanchis ispiritukunami niraiarkakuna .
Atun kucha u bidriusina rigchapasmi chi tiaridiru ñugpa ladu kawariwarka . Chi tiaridiru ukupi , chusku kuchukunapi tiarkami chusku animalsina rigcha kaugsagkuna . Chikuna , tukuipi ñawilla jundami kawariwarkakuna .
Chi sug animalsina rigchakunamandaka , liunmi rigcha kawariwarka ; iskaimaka , kari wagrasina rigcha ; kimsamaka , runasina ñawiiug ; chuskumaka , sug atun agila ña wairapi ataringasinami kawariwarka .
Chi tukui chusku animalsina rigchakunaka , sugta sugta alaskunami iukarkakuna . Tukui alaskunapika , iskandima ñawi murullami junda karkakuna . Tuta i puncha mana sakinkunachu , ikuti ikuti ninakungapa : — Iapa alli , iapa alli , iapa alli , tukui pudig atun Iaia Taita Dius . Paimi ñugpata karka i kunaurapas ka . Paillatatami samungapa ka .
Chi chusku animalsina rigchakuna , diltudupa imaurapas kaugsaiwa mandag tiaridirupi tiakugta iapa suma allilla atuniachispa , “ Pai Siñur ” nispa kauraka ,
chi iskai chunga chusku iacha taitakunaka , paipa chaki ladu kumurispami kungurinkuna . Nispaka , paikunapa llaugtukunata tiaridiru ñugpa ladumi churankuna , kasa nispa :
— Nukanchipa atun Taita Dius , kammi iapa alli kangi , iapa suma alli atuniachii tukuspa , tukui pudig kangapa , maituku waranga waranga watakuna ialigpipas . Kammi tukui ima tiaska wiñachirkangi . Kam munaskamandami tukui ima wiñachiskapas tia .
Chiuramandaka , chi tiaridirupi tiakugpa alli makipi sug maituskapi iskribiraiaskata charikugtami kawarkani . Ñugpa ladu i wasa ladu iskribiskami karka . Kanchis sillu prinsaskami karka .
Sug anjil iapa pudigtapasmi kawarkani . Chi anjilka , sinchi rimaiwa kaparirka , kasa tapuspa : — ¿ Pitak iapa alli kangichi , chi sillukunata pitichispa , iskribiraiaskata paskangapa ?
Chiura sug luarpi , alpapi ñi alpa ukupi , ñi pipas mana alli tiarka , chi iskribiraiaskata paskaspa , ima niraiaskata kawaspa iachangapa .
Ñi pipas mana tiagmanda , nukata iapa wakaimi chaiawarka .
Chasa wakakuuraka , sug iacha taitaka niwarka : — Mana wakakui . Kawai . Judá suti runapa iawarmanda liun kagsina , atun mandag Davidpa wambrakunapa wambrami binsigsamurka . Paimi , chi kanchis sillukunata pitichispa , iskribiraiaskata paskangapa ka .
Chiuraka , kasapasmi kawarkani : mandag tiaridiru chaugpipi , chi chusku animalsina rigchakunapa chaugpipi , chi iacha taitakuna kaskapi , chipika , sug Ubijasinami saiarigsamurka . Chi Ubijaka , wañuchingapa tugsiska kagsinami kawariwarka . Kanchis kachuiug , kanchis ñawi muruiugmi karka . Chikuna niraianmi Taita Diuspa kanchis ispiritukunata kai tukui alpama pai kachamuska .
Chi Ubijaka , mandag tiaridirupi tiakugpagma kaillaiaspaka , paipa alli maki ladu charikuska iskribiraiaskatami chaskirka .
Chita chaskiuraka , chi chusku animalsina rigchakuna i iskai chunga chusku iacha taitakunaka , Ubijapa ñugpa ladu kumurispami kungurirkakuna . Chi tukuikunaka , sug sug arpa i suma asna kupal jundachiska kurita ruraska kupakunami charinakurka . Chi suma asna kupalkuna niraianmi Taita Diuspalla kagkuna ima mañanakuska .
Kungurispaka , musu kantumi birsiarkakuna , kasa nispa : — Kammi wañuchii tukurkangi . Kamba iawarwaka , tukui puiblukunanigmanda , tukui alpakunanigmanda , tukuinigmanda sug rigcha sug rigcha rimaspa runakunatami Taita Diusmanda randirkangi . Chimandami kam kikin alli kangi , chi iskribiraiaskata chaskispa , prinsaska sillukunata pitichingapa .
Paikunatami nukanchipa Taita Diusmanda agllarkangi , mandagkuna i sasirdutikuna kangapa . Paikunami tukui alpapi mandangapa kankuna .
Chiuramandaka , ikuti kasapasmi kawarkani : mandag tiaridiru muiugta , chi chusku animalsina rigchakuna i chi iacha taitakunapa muiugtapas , iapa achka anjilkunatami uiarkani . Chi anjilkuna , iapa achka waranga warangami karkakuna .
Paikunaka , sinchi rimaiwa ninakurka : — Kam Taita Diuspa Ubija suti wañuchiimi tukurkangi . Kamta chaiakumi tukui pudiita , tukui iukaita , tukui iachaita i tukui mandaita kam iukangapa . Kam , iapa sumami kangi ; iapa allimi kangi ; iapa atunmi kangi .
Sug luarpi , kai alpapi , alpa ukuma i lamar iakupi , tukuipipas tukui ima tiaskakuna i tukui kaugsagkunapas ima ninakuskatami uiarkani . Taita Dius tiaridirupi tiakugta i paipa Ubija sutitapas kungurinakurka , kasa nispa : — Ari , kam , imaurapas iapa suma alli atunmi kangi . Kammi imaurapas kangi tukui pudig . Chasami kamta ninakungapa kanchi , maituku waranga waranga watakuna ialigpipas .
Chiura , chi chusku animalsina rigchakunaka nirkakuna : — Chasa kachu . Iacha taitakunapas , alpama kumurispa , paita kungurirkakuna .
Taita Diuspa Ubija suti kanchis prinsaska sillukunamanda sug silluta pitichiskatami kawarkani . Chiuraka chi chusku animalsina rigchapura sugka , triwinu uiarigsina rimaiwa kaparirka , kasa nispa : “ Samui ” .
Chasa kaparigllapika , sug iura kaballumi kawarigsamurka . Chipi tiakugka , flichadiru arkusmi charikurka . Paitaka sug llaugtumi churachirkakuna . Chasaka , binsidursinami llugsirka , ikuti ikuti binsiilla apakungapa .
Iskaima chi prinsaska silluta pitichiuraka , ikuti sug animalsina rigchata uiarkani , “ Samui ” kaparigta .
Chasa kaparigllapika , ikuti sug puka kaballumi llugsirigsamurka . Chipi tiakugtaka kacharkakunami , tukui kai alpapi runakunapura wañuchinakui tukungapa . Chasa rurangapaka , sug largu machitimi paita kuarkakuna .
Kimsama chi prinsaska silluta pitichiuraka , kimsama animalsina rigchata uiarkani , “ Samui ” kaparigta . Chasa kaparigllapika , iana kaballumi kawarigsamurka . Chipi tiakugka , libradirumi makipi charikurka .
Chiura , chi chusku animalsina rigchakunapa chaugpimanda kasa rimaimi uiariwarka : — Iapa iarkai puncha chaiamugmanda , suglla kilu trigu , chisiagta puncha ganaska kulkimi balingapa ka . Kimsa kilu sibadapas , chasallatami balingapa ka . Ikuti asiti u binutaka mana wagllichingi .
Chuskuma chi prinsaska silluta pitichiuraka , chuskuma sug animalsina rigchata uiarkani , “ Samui ” kaparigta .
Chasa kaparigllapika , killu kaballumi llugsirigsamurka . Chipi tiakugka suti niraiarkami : “ Wañui ” . Paipa katika , ikuti sugka kati ladu tiakurka . Chi , sutimi niraiarka : “ Wañuskakuna kadiru ” . Paitaka lisinsia kuarka , kai alpapi tukui kaugsanakuska runakuna chuskuma partiriska kaskakunataka sug partita wañuchingapa . Wañuchinakuiwa , iarkaiwa , unguikunawa i sachukumanda jiru animalkunawami wañuchii tukungapa lisinsia kuarka .
Pichkama chi prinsaska silluta pitichiuraka , sug almakunatami altar ukuma kawarkani . Chi almakunaka , Diuspa Rimaita suma allilla willagkunamanda wañuchii tukuskami karkakuna .
Chikunaka , sinchimi kaparinakurka , kasa tapuspa : — Tukui manduiug Taitiku , tukuipi mas alli kag , suma mandaiwa kag i sutipa ima niskata rurag , ¿ imaurakamatak suiankangi , justisiai rurangapa ? ¿ Imauratak nukanchita wañuchiska iawar surkuskakunata alpapi kaugsagkunata randichipuankangi ?
Chiuraka , chi tukuikunata sug sug iapa iura katangami iukachirkakunata , kasa nispa : — Chara sug ratu suiariichi . Kamkunapa waugki i panikunami chara pisinakú . Paikunapas kamkunasinallatata Cristomanda wañuchii tukuspa samunkama suiariichi .
Sugtama chi prinsaska silluta pitichiuraka , nuka kawarkanimi , tukui alpa timburigsamugta . Indi punchaiaika , iana tutami tukugsamurka . Killa punchaiaika , iawarllami kawarig tukugsamurka .
Istrillakunaka , awanigmanda kai alpama urmamurkakuna ; imasami igus sacha iapa sinchi wairawa chabsirispa llullu mikuikuna susurinkuna : chasa .
Awa ladupas , sug papil maituriskasinami tukugsamurka . Tukui atun filukuna i islakuna pariju , sugsinamami ialichii tukurkakuna .
Chasa kawaspaka , kai alpapi atun mandagkuna i kati mandagkuna , suldaduta atun mandagkuna , iapa iukagkuna i iapa pudigkuna , patrunkuna i lutrinkunapas , tukui runakunaka maipi pusukuna kawariska i piñakunanigtami mitikuspa pakakugrirkakuna ,
kasa nispa : — Filukuna i awa rumikuna , nukanchipa awa urmagsamuichi . Pakawaichi , chi mandag tiaridirupi tiakug mana nukanchita kawangapa , chi Ubija sutika nukanchiwa rabiarispa llakii iukagmanda .
Paikuna askurinti rabiarispa llakii punchami chaiamurka . Chasataka , ¿ pisik pudinga kispiringapa ?
Chiuramandaka , ikutimi kawarkani : chusku anjilkuna , kai alpapi saianakuspa , chusku ladunigmanda waira chaianakuskatami arkanakurka , alpapi , lamar iakupi ñi ima sachapi mana waira chaiamungapa .
Sug anjiltapasmi kawarkani . Chi anjilka , indi llugsidirunigmanda samuspa , kaugsag Taita Diuspa prinsadiru sillutami charikurka . Ikuti sug chusku anjilkunapasmi karkakuna ; paikuna , alpata i lamar iakuta wagllichingapa kachamui tukuskakuna .
Prinsadiru silluta charikug anjilka , paikunata sinchi kaparigsamurka , kasa nispa : — Alpata , lamar iakuta ñi sachakunata manara wagllichingichi , nukanchipa Taita Diuspa lutrinsinakunata printipi sillu churankama .
Chiuramandaka uiarkani maitukukuna silluwa prinsai tukugtakuna : patsa chusku chunga chusku waranga . Chi tukui runakunapa ñugpamanda kallarig achala taita , Israelmi suti karka .
Judá suti runapa wambrakunapa wambrakunataka , chunga iskai warangasi silluwa prinsai tukurkakuna . Rubén suti runapa wambrakunapa wambrakunataka , chunga iskai waranga chasallata . Gad suti runapa wambrakunapa wambrakunataka , chunga iskai waranga chasallata .
Aser suti runapa wambrakunapa wambrakunataka , chunga iskai waranga chasallata . Neftalí suti runapa wambrakunapa wambrakunataka , chunga iskai waranga chasallata . Manasés suti runapa wambrakunapa wambrakunataka , chunga iskai waranga chasallata .
Simeón suti runapa wambrakunapa wambrakunataka , chunga iskai waranga chasallata . Leví suti runapa wambrakunapa wambrakunataka , chunga iskai waranga chasallata . Isakar suti runapa wambrakunapa wambrakunataka , chunga iskai waranga chasallata .
Zabulón suti runapa wambrakunapa wambrakunataka , chunga iskai waranga chasallata . José suti runapa wambrakunapa wambrakunataka , chunga iskai waranga chasallata . Benjamín suti runapa wambrakunapa wambrakunataka , chunga iskai waranga chasallata silluwa prinsai tukurkakuna .
Chiuramandaka , mana pipas kuintai pudingasina iapa achka runakunatami kawarkani . Chi runakuna karkakunami tukui alpanigmanda i tukui puiblukunanigmanda . Tukuinigmanda sug rigcha sug rigcha rimaspami karkakuna . Taita Dius kikin mandag tiaridiru ñugpa ladu i paipa Ubijapa ñugpa ladumi saianakurka , iura katangakuna churariska i ramuskuna charispa .
Chi runakunaka , sinchi kaparispa , ninakurka : — Nukanchipa Taita Dius , mandag tiaridirupi tiakug i paipa Ubija sutimi nukanchita kispichig kangi .
Iacha taitakuna i chi chusku animalsina rigchakuna , mandag tiaridiru ladupimi karkakuna . Tukui anjilkuna , paikuna kaskapi i tiaridiru muiugtami saianakurka . Nispaka , chi tiaridiru ñugpa ladu alpama kumurispa , nukanchipa Taita Diusta kungurirkakuna ,
kasa nispa : — Kasa kachu . Kam , imaurapas iapa suma alli atunmi kangi . Imaurapas kamta : Pai Siñurmi ninchi . Kammi imaurapas kangi tukui iachag , tukui pudig i tukui mandag . Chasami kamta ninakungapa kanchi , maituku waranga waranga watakuna ialigpipas . Chasa kachu .
Chipi kag sug iacha taitaka tapuwarka , kasa nispa : — Chi iura katanga churariskakuna , ¿ pikunatak kankuna ? ¿ Maimandatak samurkakuna ?
Nukaka ainirkani : — Kam kikin taitami iachapuangi . Chasa ainiura , paika niwarka : — Paikuna , iapa achka llakii pasaskami kankuna . Paikunapa katangakuna , Taita Diuspa Ubijapa iawarpimi tagsaspa , iuraiachirkakuna .
Chasamandami Taita Dius mandag tiaridiru ñugpa ladu kagsamunkuna . Tuta i puncha , paipa atun wasipi pai ima niskata ruragmi kankuna . Taita Dius mandadirupi tiakug kikinmi suma kawangapa kankunata .
Mana iarkai ñi iakunaiai paikuna iukangapa kankunachu . Indi rupai ñi sug rigcha rupaikunapas , paikuna mana tantiangapa kankunachu .
Taita Diuspa Ubija suti mandag tiaridirupa ñugpa ladu saiakugpasmi suma kawangapa kankunata . Iaku ñawikunamami paikunata pusangapa ka , chipi upiaspa , sumaglla kaugsai iukangapa . Taita Diuspas , paikunapa tukui wikitami ñawimanda tustachingapa kankunata .
Taita Diuspa Ubija suti kanchisma chi prinsaska silluta pitichiuraka , chaugpi urasinami sug luarpi upallagsamurka .
Chiuramandaka kanchis anjilkuna , Taita Diuspa ñugpa ladu saianakugtami kawarkani . Tukui kanchiskunataka sug sug bututusinami kuarkakunata .
Chiuramanda sug anjilka , altar ñugpa ladumi saiarigsamurka , kurita ruraska kusnichingapa churadiruta chaririska . Paitaka achka suma asna kupalmi kuarkakuna ; chiwanka , Taita Diusmandalla kaugsagkuna ima mañanakuskawa kurita ruraska altarpi chapuchispa kusnichingapa . Chi altar , mandag tiaridiru ñugpa ladumi saiachiska ka .
Chasapika , suma asna kusnikunaka , anjilpa makimanda atarispa , chi suma mañanakuskawa sugllapi chapurispa , Taita Diuspa ñawipi chaiagrirka .
Chiuramanda chi anjilka , altarpi rupakuska ninata apispa , kusnichingapa churadirupi jundachispaka , kai alpama sitamurka . Chi nina kilimsakuna alpama sitamuuraka , iapa sinchi rimai i triwinu uiarispa , rilampa kawarispa , alpami timbugsamurka .
Chi kanchis anjilkunaka allichirirkakunami , bututusinata pukungapa .
Sug anjilka pukurka . Pukugllapi , granisu i nina iawarwa chapurispami kai alpama urmagsamurka . Chasawaka , kai alpa kimsama partiriska kaskata sug parti sachakuna i birdi ugsawantami rupagsamurka .
Iskaima anjilka pukurka . Pukugllapi , atun luma filu ninalla sindisinaka lamar iakuma sitai tukurka . Chasawaka , lamar iaku kimsama partiriska kaskata sug parti pai iawarllami tukugsamurka .
Chasapika , chi kuchapi kaugsag animalkuna kimsama partiriska kaskata sug partimi wañurkakuna . Chipi kaska barkukunapas , chasallatami puchukarirkakuna .
Kimsama anjilka pukurka . Pukugllapi , sug atun istrilla nina sindisinami awamanda urmagsamurka . Iakukuna i iaku ñawikuna kimsama partiriska kaskata sug partipimi urmagsamurka .
Chi istrilla suti kanmi “ Winja ” . Chi istrilla urmagsamuskawaka , chi sug parti tukui iakumi winjaiagsamurka . Iapa achka runakunami , chi winjaiaska iaku upiaspa , wañurkakuna .
Chuskuma anjilka pukurka . Pukugllapi , indi , killa i istrillakuna kimsama partiriska kaskata sug partimi wagllichii tukugsamurkakuna . Chasawaka , chitukullatata paikunapa punchaiaika tutaiagsamurka . Puncha i tutapas chasallata sug parti iapa tutaiarka .
Chiuramandaka , sug agila iapa awapi bulakuskatami kawaspa uiarkani . Chi agilaka , sinchi rimaspami kaparigsamurka , kasa nispa : — ¡ Ai ai ai , apai alpapi kaugsagkuna , imachar pasangakuna , kai sug kimsa anjilkuna bututusinata pukuura !
Pichkama anjilka pukurka . Pukugllapi , sug istrillasina kawari awamanda kai alpama urmaskatami kawarkani . Chi istrillasinataka kai alpa ukunigmanda pusupa pungumanda llabitami kuarkakuna .
Chi pusuta paskagsamuuraka , sug askurinti atun kusnimi llugsigsamurka . Chi kusniwaka indi i wairata iapami amsaiachirka .
Chi kusnimandaka , langosta suti atun chapulinkunasinami kai alpapi tukuima chapurigsamurka . Paikunata kuarka , kai alpamanda alakrankunasina tugsispa wagllichingapa .
Paikunata nirka : — Kai alpapi tiaska ugsakunata , waskakunata i sachakunata mana wagllichingichi . Maikan runa Taita Diuspa prinsaska sillu printipi mana iukaskakunallata tugsispa nanachingichi .
Chi langostakunataka mana chi runakunata wañuchingapa lisinsia kuarkakunatachu . Pichka killapa mana awantangasina nanachingapagllami niraiarkakunata ; imasami alakran , tugsispa , runakunata mana awantangasina nanachí : chasa .
Chi punchakunaka , runakuna wañungapa maskanakugpipas , mana pudingapa kankunachu wañui taringapa . Ari , wañungapa munanakugpipas , wañui mana chaiamungapa kankunatachu .
Chi langostakunaka rigchawarkakunami kaballukuna wañuchinakuima ña ringapa kagsina . Paikunapa umapika , kuri llaugtu churaraiaskasinami rigchawarkakuna . Paikunapa ñawika , runakunapasinami rigchawarkakuna .
Paikunapa agchaka , warmikunapa agchasinami rigchawarka . Kirukunaka , liunpasinami rigchawarka .
Paikunapa pichupika , iruta ruraska katangasinami kataraiarkakuna . Alaskuna kuiuchiuraka , achka kaballu aliudiru augtukuna wañuchinakuima kalpanakugsinami uiariwagsamurka .
Chupakunaka , alakran tugsidiruiug kagsinami rigchawarkakuna ; chikunawaka , pichka killa runakunata mana awantangasina nanachiikuna rurangapa .
Paikunata mandagka , alpa ukumanda iaia anjilmi ka . Paipa sutika , hebreo rimaiwami ka “ Abadón ” . Griego rimaiwaka , Apolionmi suti ka . ( Chi sutikuna , llakichispa puchukagmi niraiá . )
Ñugpa llakii , ñami ialirka . Charami iskai llakii pisiku .
Chiuramanda , kasami kawarkani . Sugtama anjilka , bututusinata pukurka . Pukugllapi , Taita Diuspa ñugpa ladu kurita ruraska altar saiakuska chusku ladunigmandaka sug rimaitami uiarkani .
Chi rimaika , sugtama anjilta nirka : — Chusku anjilkuna Eufrates suti atun iaku patapi wataraiaskakunata kacharigrii .
Chiuraka , chi chusku anjilkunata kacharigrirka . Paikunami allichiriska suianakurka , ima ura , ima puncha , ima killa , ima wata chaiamunkama , runakuna kimsama partiriska kaskakunataka sug partita puchukangapa .
Chi anjilkunapa kaballupi tiarig suldadukunaka , iskai patsa waranga warangasi karkakuna . Chasami uiarkani .
Nukapa muskui ukupisinaka , kasami kaballukuna i chikunapi tianakuskata kawarkani . Tianakuskapa pichupika , nina sindisina puka , asul i asufrisina killu rigcha iruta ruraska katangasinami kataraiarkakuna . Kaballukunapa umaka , liunpa umasinami rigchawarkakuna . Paikunapa simimandaka , asufri nina kusnimi llugsikurka .
Runakuna kimsama partiriska kaskata sug parti , chi kimsa llakiikunawami wañurkakuna . Chi kaballukunapa simimanda asufri nina kusni sitanakuskawami wañurkakuna .
Chi kaballukunaka , simiwa i chupawapasmi wañuchii pudirkakuna . Chupakunaka , kulibrasina umaiugmi karkakuna ; chiwanka , runakunata tugsingapa .
Chi llakichiikunawa wañuskakunata kawaspapas , kaugsa kidagkunaka , paikunapa jiru ruraikunata mana sakirkakunachu . Kuku wairakunata , ñi kurita , kulkita , brunsita , rumita i kaspita ruraska diuskunatapas mana sakirkakunachu muchangapa ; chi ianga diuskuna , kawangapa , uiangapa ñi puringapa mana pudinkunachu .
Chasallata wañuchii , jiru iacha pukui , kari warmiwa pandarii ñi sisaipas mana sakirkakunachu . Chiwanka , Taita Diuswa mana tigrarkakuna .
Chiuramandaka , kasami kawarkani . Sug iapa iacha anjil puiuwa maituriskami sug luarmanda uraikumukurka . Paipa umapika , kuichisinami muiuchiraiarka . Paipa ñawika , indisinami puncha karka . Paipa chakikunaka , puka nina pilarkunasinami karka .
Paipa makipika , uchulla maituskapi iskribiraiaska paskaskatami charikurka . Chi anjilka , alli chakita lamar iakupimi churarka . Lluki chakitaka alpamami sarurka .
Nispaka , liun sinchi kaparigsinami kaparigsamurka . Chasa kaparigllapika , kanchis triwinukunapasmi sugllapi ainichirkakuna .
Nuka chi kanchis triwinukuna ima ainichiskata iskribingapa ña kauraka , suma luarnigmanda rimai kasami niwarka : — Kanchis triwinukuna ima ainichiskata mana iskribii . Chasaka , ñi pipas mana iachangachu .
Chi nuka kawakuska lamar iakupi i alpapi saiakug anjilka , alli maki awasinama atarichirka ,
kasa nispa : — Diltudupa imaurapas kaugsag , sug luar , alpa luar , lamar iaku i tukui ima chikunapi tiaskakunata wiñachigmi kawaku . Kasami paipa ñawipi nini : mana mas suiai tiangapa kanchu .
Kanchisma anjil bututusinata pukungapa kaura , Taita Dius ima iuiaskata timpumi ruraska karka , imasa pai kikinpa Ispirituwa rimaspa lutrinsinakunata willaskasina . Chitaka pakaskasinami karka , ñi pipas mana ñugpa iachangapa .
Chi suma luarnigmanda rimawagka ikuti kasami niwarka : — Chi anjil lamar iakupi i alpapi saiakugpagma kaillaiagrii . Chi uchulla maituskapi iskribiraiaska makipi paskaska charikuskata chaskigrii .
Chiuraka , chi anjilpagma rispa , nigrirkani : — Chi uchulla maituskapi iskribiraiaskata kuawai . Chiura , kuawaspa niwarka : — Kam mikui . Kamba simipi dusisina miski mikurigpipas , kamba wigsa ukumaka winjallami iuiachingapa ka .
Chi iskribiraiaskata anjilpa makimanda chaskispaka , mikurkani . Nukapa simipi , dusisina miskimi mikuriwarka . Mikui puchukaskauramandaka , wigsa ukuma iapa winjallami iuiachiwagsamurka .
Chiuramandaka niwarkakuna : — Ikutimi kamta chaiaku , achka puiblukunapi kaugsanakuskamanda , achka alpakunamanda , sug rigcha sug rigcha rimai iukaskakunamanda i achka mandagkunamandapas Santu Ispiritupa iuiaiwa willagringapa .
Chiuramandaka , tupudiru pukungasinami kuawarkakuna , kasa niwaspa : — Atarii . Diuspa atun wasi altarwanta tupugrii . Maituku chi ukupi kunguriska tiagkunatapas kuintangi .
Ikuti chi atun kanchataka sakingi , mana tupuspalla . Chi kanchaka , mana Taita Diusta uiagkunamandami sakiska ka . Paikunaka , chusku chunga iskai killami Taita Diuspalla kaska puibluta apuntadu sarunakungapa ka .
Nukamanda iskai willagkunatami chima kachangapa kani . Paikunaka , wañuskasinamanda iana katanga churarispa , nukapa Ispirituwami chipi rimapuangapa kankuna , chi waranga iskai patsa sugta chunga punchakuna .
— Chi iskai nuka kachaskakunaka , kai alpata mandag atun Taita Diuspa ñawipika iskai olivos suti sacha i iskai bila saiachidiru , paikunallatatami niraiankuna .
Maikanpas paikunata mana alli rurangapa munanakuskata , nina sindimi paikunapa simimanda pukungapa kankunata , chi mana munagkunata diltudupa puchukangapa . Chasami maikanpas paikunata jiru rurangapa munanakug puchukaringapa kankuna .
Chi iskandi Santu Ispirituwa rimagkunaka pudingapami kankuna , tamiatapas arkachingapa ; chasaka , mana chi punchakuna tamiangapa . Chasallatami pudingapa kankuna , iakukunatapas : “ Iawar tukugsamui ” ningapa i , masa biajikunapas paikuna imasa munaskasina , kai alpamanda runakunata sug rigcha sug rigcha llakichingapapas .
— Paikuna chasa willaita puchukaskauramandaka , sug iapa manchangasina atun kukuka , alpa ukunigmanda llugsirispa , paikunata makaipi binsispami wañuchingapa ka .
Wañuchii tukuskakunapa kuirpukunataka atun kaska puiblupimi sitaspa sakingapa kankuna . Chi puiblupi mana allilla ruraspa kaugsanakuskamanda , Iaia Jesuswa suma iuiarigkuna sutichinchimi : “ Sodoma ” u “ Ejipto ” . Chi puiblullapitami Iaia Jesús kruspi klabai tukurka .
Chasa pasariuraka , tukui sug puiblukunanigmanda i alpakunanigmanda , tukuinigmanda sug rigcha sug rigcha rimagkunapasmi chi sitaska kuirpukunata kawangapa kankuna . Kimsa puncha i chaugpimi mana pambaspalla kanchapi sakingapa kankuna .
Paikuna wañugsamugmandaka , kai alpapi kaugsanakugka , sumaglla kuntintarispa , paipura paipura sugma sugma iukachiriikunami ruranakungapa kankuna , kasa nispa : “ ¡ Achalai ! Chi iskandi Santu Ispirituwa rimagkuna ñami wañurkakuna . Paikunami nukanchita iapa imapipas piñaspa iacharkakuna kanga ” .
Chi kimsa puncha i chaugpi ialiskauramandaka , kasami kawarkani : chi iskandikunapa kuirpupika , Taita Diuspa samaiwami kaugsachirkakunata . Chiwanka , ikutimi saiarispa purii kallarirkakuna . Chipi tukui kawanakugtaka askurintimi manchachirkakuna .
Chi iskandikunaka , suma luarnigmanda sinchi rimaitami uiarkakuna : “ Kasama sikamui ” nigta . Chiuraka , suma luarmami puiupi sikarkakuna , paikunata mana munagkuna kawanakugllapi .
Paikuna sikagllapika , alpami timbugsamurka . Chiwanka , chi atun puibluta chungama pitichigsina niipa , sug piti chi atun puiblu kaskaka puchukarigtami urmarka . Chipika , kanchis waranga runakunami wañurkakuna . Ikuti sugkunaka kaugsa kidagkunaka , askurinti mancharispa , Taita Dius suma luarpi tiagtami dimanchai kungurispa , nirkakuna : “ Kam , iapa suma atunmi kangi ” .
Iskaima llakii ñami ialirka . Ñallami kimsama samungapa ka .
Kanchisma anjilka , bututusinata pukurka . Pukugllapi , sinchi rimaikunami suma luarmanda uiarirka , kasa nispa : — Tukui alpapi mandai tiagkuna , nukanchipa atun Taita Diuspa i pai agllaska Cristopami tukugsamurka . Ari , mana tukurii punchakunapimi mandangapa ka , maituku waranga waranga watakuna ialigpipas .
Chiwanka chi iskai chunga chusku iacha taitakuna Taita Diuspa ñawi ladu mandadirupi tianakugka , suma kumurispa , paita kungurirkakuna ,
kasa nispa : — Kam tukui pudig atun Taita Diusta : Pai Siñurmi ninchi . Kammi kunaura kangi i ñugpamandata karkangi . Kam kikinpa iapa iachaiwami tukuita suma mandaiwa kallarirkangi .
Tukui alpapi kaugsanakugka , kamwami rabiariska kankuna . Chi rabiariskakunamanda , ñami kamba puncha chaiamurka , paikunatapas rabiallawanta randichingapa ; chasallata , wañuskakunatapas justisiai rurangapa . Ikuti kamba lutrinsinakunata , kamba Ispirituwa rimagkunata , kammandalla kaugsagkunata i atun u uchulla kaskakunatapas , tukui kamta sumaglla kuiaspa manchaiwa kaskakunataka sumagllami karangapa kangi . Alpapi tukui wagllichigkunatapas chasallatami paikunata randichingapa kangi .
Chiura Diuspa atun wasi suma luarpi tiaskaka , pungu paskaskasinami kawariwarka . Taita Diuswa runakunawa iuiarinakuska suti baultami chi ukupi kawariwarka . Chasa kawariwauraka , rilampa kawarispa , iapa sinchi rimai i triwinusina uiarispa , alpa timburispa , iapa granisumi urmagsamurka .
Chiuramandaka , sug ajai iapa atun siñalmi awapi kawariwagsamurka . Chipika , sug warmi indisina puncha katanga churariska , killa awallami saiakurka . Paipa umapika , chunga iskai istrillaiug llaugtusinami muiuchiraiarka .
Chi warmika , wambrituwa unguringapami karka . Ajaimi kaparikurka , nanai apikugmanda .
Sug siñalpasmi awapi kawarigsamurka : sug nina pukasina ajai atun amarun kuku , kanchis umaiug i chunga kachuiug . Tukui kanchis umapi , sug sug llaugtusinami churaraiarka .
Chi amarun kukuka , awapi tiaska istrillakuna kimsama partiriska kaskakunataka sug partita paipa chupawa aliuspami kai alpama bulachimurka . Chi amarun kukuka , chi ungug warmipa ñugpa ladumi saiarigsamurka , wawa tiagsamugllapi , mikungapa .
Chi warmika , kari wambrami iukagsamurka . Chi wambra niraiarkami tukui alpamanda runakunata iru barawa iapa mandag kangapa . Chi wawataka tiakug Taita Diuspa mandag tiaridirumami aparkakuna .
Chi warmika , Taita Dius agllaska chusa sitaska alpa luarmami mitikurka ; chipika , waranga iskai patsa sugta chunga puncha paitaka mikui karakungapa .
Chiuramandaka , sug luarpi makanakuimi tiarka . Atun anjil , Miguel suti , paipa anjilkunawa , amarun kuku i amarunpa anjilkunawapasmi makanakurka . Chi amarunka , paipa anjilkunawanta
mana pudirkakunachu binsingapa . Chasaka , mana mas pudirkakunachu , sug luarpi kaugsangapa .
Chasapika , chi iapa atun amarun kuku , kai alpamami sitamui tukurka . Chi amarunka niraianmi unai ñugpamanda kuku kulibra , tukui kai alpamanda runakunata llullachig , Diablu u Satanás suti iaia kuku . Paita i tukui paipa anjilkunawantami kai alpama sitamui tukurkakuna .
Chiuraka , suma luarpi , kasami sinchi kaparii uiariwarka : — Ñami nukanchita kispichii puncha chaiamurka . Taita Diuspa iapa iachaiwami chaiamurka . Nukanchipa Taita Diuspa suma mandai puncha ñami chaiamurka . Pai agllaska Cristopa mandaipasmi kawarimurka . Nukanchipa waugkindikunata juchachig iaia kuku ñami sitai tukurka . Tuta i punchami nukanchipa Taita Diuspa ñawipi paikunata juchachidur karka .
Nukanchipa waugkindikunaka , paipa Ubija suti wañuchii tukuskapa iawarwami chi iaia kukuta mitikuchirkakuna . Diuspa Rimaita willaskakunawapasmi paita mitikuchirkakuna . Ari , wañuita mana mancharispallami willai aparkakuna .
Chasamanda , suma luarmanda kagkuna i tukui chipi kaugsagkunapas , ajai sumaglla alli iuiachiriilla kaichi . Ikuti , ¡ ai , kamkunamanda iapa llakii alpapi i lamar iakupi tukui kaugsagkunamanda ! Chi iaia kukuka iachá , mana achka punchakuna paimanda iukangapa kagta . Chimandami askurinti achka rabiawa kamkunapagma uraikumurka .
Chi amarun kukuka , alpama sitamui tukuska kagta kawarispaka , chi kari wambra iukaska warmita kalpachingapami kallarirka .
Chi warmitaka atun agilapa iskandi alaskunatami churachirkakuna ; chiwanka bulaspa , amarun kukuta sakispa , mitikungapa ; paimanda agllaska chusa sitaska alpa luarpika kimsa wata sugta killa mikui chaskispa kaugsakungapa .
Amarun kukuka , paipa simimanda atun iakumi kimnarka ; chiwanka , chi warmi apai tukungapa .
Alpaka , warmita kispichingapaka , simi paskarigsina tukugsamuspa , chi amarunpa simimanda kimnaska iakuta amullispa upiarka .
Chasamanda amarunka , chi warmimanda askurinti rabiarispa , rirka , warmipa sug wambrakunata makangapa . Chi wambrakunaka niraiankunami Taita Dius ima niskakunata ruraspa i Jesús ima willaskata suma charirispa kaugsagkuna .
Amarun , lamar iaku patapi rispaka , saiarigrirka .
Lamar iakumandaka sug iapa manchangasina atun kuku llugsirigsamugtami kawarkani . Chi kukuka , chunga kachuiug , kanchis umaiugmi karka . Tukui chunga kachupimi sug sug llaugtu churaraiarka . Umakunapika , Taita Diusmanda kamispa rimaikunami willaraiarka .
Chi kukuka , tigrisina rigchami kawariwarka . Chakikunaka , usupasinami karka ; simika , liunpasina . Amarun kukuka , kikinpa iachaitami chi kukuta kararka , kikinpa mandag tiaridirupi tiarigringapa ; chipika , iapa achkakunata mandangapa .
Chi manchangasina kukupa sug umaka , wañungapasina kuchui tukuskami karka . Chi wañungapasina kuchuskaka ambirigsamurkami . Chasa kawaspaka , tukui kai alpapi kaugsanakugka , iapa ujnarispa , pai imasa rimaskata uiaspa rurai kallarirkakuna .
Amarun chi kukuta paipa mandaita karaskamandaka , paitami kungurirkakuna . Kikin animaltapasmi chasallata kungurirkakuna , kasa nispa : — ¿ Pisik tia kai kukusina ? ¿ Pisik pudinga , paiwa makanakungapa ?
Chi manchangasina kukutaka lisinsia kuarka , atuniachirispa Taita Diusta rimaspa kamingapa . Chusku chunga iskai killami chasa rurangapa lisinsia kuarka .
Chiwanka , Taita Diusmanda , paipa wasimanda i suma luarpi kaugsagkunatami kamidur karka .
Chi kukutaka lisinsia kuarka , Taita Diusmandalla kaugsanakuskata makaspa , binsingapa . Tukui puiblukunanigmanda i alpakunanigmanda , tukuinigmanda sug rigcha sug rigcha rimagkunata mandangapapasmi lisinsia kuarka .
Maikanpas kai alpapi kaugsanakug kikinpa sutikuna , paipa wañuchii tukuska Ubija chariska librupi mana tiaskakuna , tukui paikunaka chi kukuta kungurirkakuna . Ikuti sug luarpi kaugsagringapa agllaskakunapa sutikunallawami kai alpa wiñachiskauramandata chi librupi willaraiá ; paikunaka , mana chi kukuta kunguringapa .
Maikan rinri iukagkunaka , kasa uiawaichi .
Maikan karsilpi churagtaka , chasallatami paitapas churangapa kankuna . Maikan largu machitiwa wañuchigtaka chasallatami wañuchingapa kankuna . Chiwanka , Taita Diusmandalla kaugsagkunaka iukangichimi , sutipa allita mana sakispalla , paiwa suma iuiai apanakunga .
Chiuramandaka , ikuti sug manchangasina iskai kachuiug atun kuku alpa ukunigmanda llugsirigsamugtami kawarkani . Chi kachukunaka , ubijapa kachukunasinami rigchawarka . Ikuti rimaika , amarun kukusinami rimakurka .
Chi kati kukuka , ñugpamanda manchangasina kukupa tukui mandaiwami kikinpa ñawipi rurarka . Chiwanka , tukui kai alpapi kaugsanakuskata nirka , chi ñugpamanda kuku wañungasina kuchuska ambiriskata kunguringapa .
Askurinti ujnachingasina mana imaurapas kawaskatami ruradur karka . Nina sindi awanigmanda kai alpama urmachiimi runakunapa ñawipi ruradur karka .
Chasa ñugpamanda manchangasina kukupa ñawipi rurangapa chaskiskakunawaka , kai alpapi kaugsanakuskatami pandachirka , kasa nispa : — Chi kuku largu machitiwa wañuchii tukuspa aliaskata kawaspa , chasallata kawari imajin ruraichi .
Chi kati atun kukutaka lisinsia kuarka , ñugpamanda kukupa imajinta kaugsachingapa . Chi imajinka , rimagsamuspa , nirka : — Nukata mana muchawagsamugkunata wañuchiichi .
Chimanda , atunkunata i uchullakunata , iukagkunata i mana iukagkunata , patrunkunata i lutrinkunata nirka : — Tukuikunata alli makipi i printipi chi kukupa silluta prinsaspa churaichi — .
Maikanpas mana chi silluta iukagpika , mana pudirkachu randingapa u katungapa . Chi prinsaska sillupika willaraiarka , ñugpamanda manchangasina kuku imasa suti kaska u paipa sutika numirukunawa .
Kaitaka , alli iuiaiiugkunallami iachangapa kankuna . Maikanpas iuiaita apigkunaka , iachangakunami , chi atun kukupa sutika ima numirukunawa niraiangapa kagta . Chi numiruka , sug runapa sutimi willaraiangapa ka . Sugta patsa sugta chunga sugtami chi suti kangapa ka .
Chiuramandaka , Sión suti lumapi Taita Diuspa Ubija saiakuskatami kawarkani . Patsa chusku chunga chusku warangakunami paiwa sugllapi karkakuna . Chikunaka , chi Ubijapa i paipa Taitapa suti printipi sillu piaskami iukarkakuna .
Chiuraka , atun iaku tallirispa rikugsina i sinchi triwinakugsinami suma luarnigmanda uiarigsamurka . Chi uiariipika , achka arpakuna uiachinakuskasinami uiarigsamurka .
Musuglla sug rigcha kantumi uiachigsamurkakuna . Taita Diuspa mandag tiaridiru ñugpa ladu , chusku animalsina rigchakunapa i iacha taitakunapa ñugpa ladumi chi kantu uiachigsamurkakuna . Ñi pipas mana pudirkakunachu , chi kantuta iachaikungapa . Chi patsa chusku chunga chusku waranga kai alpamanda kispichii tukuskakunallami pudirkakuna , chita kantangapa .
Paikuna , ñi imaurapas ñi maikan warmiwa mana sugllapi kaugsarkakunachu . Chasallata , paikunapa kuirpuwapas ñi imapi mana pandariska karkakuna . Paikunaka , Taita Diuspa Ubijata maima rikuskamami sugllapi katiraiankuna . Paikunaka , ñugpa agllaskakunami karkakuna , runapuramanda kispiringapa ; chasaka , Taita Diuspa i paipa Ubijapalla niraiangapa .
Paikuna ñi imaurapas mana llullarkakunachu . Paikunataka , ¿ pitak ninga : “ Imapipas pandariskami kangichi ” ?
Chiuramandaka , sug anjil awapi bulakuskatami kawarkani . Chi anjilka , kai alpapi tukui kaugsanakuskata mana puchukaridiru Alli Willaita willangapa samukuskatami kawarkani . Tukui alpamandakunata , tukui puiblumandakunata i tukuinigmanda sug rigcha sug rigcha rimagkunatapas chi Willaita willangapami samukurka .
Sinchi rimaiwami nikurka : — Taita Dius justisiai rurangapa puncha , ñami chaiamurka . Chimanda , paita suma manchaiwa iuiarispa niichi : “ Kam , iapa suma atunmi kangi ” . Sug luarta , alpata , lamar iakuta i iaku ñawikunata wiñachig kagmanda , paita kunguriichi .
Iskaima kawarig anjilka , kasa kaparispa nigsamurka : — Babilonia suti atun puibluka ñami urmaspa puchukarirka . Imasami sug karisapa warmi , iapa machachiiwa upa iuiaipi urmachí : chasallatami tukui alpamanda runakunata paipa mana alli iuiaiwa tuntiachigsamuska karka .
Kimsama kawarig anjilka , sugkunasinallatata sinchi rimaiwa kaparispa nigsamurka : — Maikanpas chi manchangasina kukuta i paipa imajinta muchagkunata i paipa prinsaska silluta printipi u makipi churachirigkunata ,
paikunataka , Taita Dius kikin rabiarispa llakiiwa kupapisina mana iaku chapuskalla binuta upiachigsinami rurangapa ka . Paikunaka , Taita Diuspa tukuipi alli anjilkunapa ñawipi i paipa Ubijapa ñawipika nina asufri tiaskapimi rupachii tukungapa kankuna .
Chi rupachii tukunakuskapa kusnika , imaurapas mana puchukarispalla kusnikungapagllami ka . Chi kukuta i paipa imajinta muchagkuna paipa suti willaraiaska silluta churachiriska kagkunaka , mana sakispallami rupachii tukungapa kankuna , maituku waranga waranga watakuna ialigpipas .
Chasamanda Taita Diusmandalla kaugsagkuna , pai ima niskakunata ruraspa Jesuswa suma iuiarigkunaka , chasallata tukui animuwa apanakuichi , mana sambaiaspalla .
Chiuramandaka , suma luarnigmanda uiarkanimi kasa nikuskata : — Iskribii . Maikanpas kunauramanda Iaia Jesuswa suma iuiarispa wañugkunaka , Taita Diuspa iapa kuiaskami kangakuna . — Ari — , Santu Ispirituka ninmi — . Paikuna tukuipi allilla ruraskakunamandami sumaglla samaringapa kankuna .
Chiuramandaka , sug iura puiumi kawariwarka . Chi puiupika , sug runa tukuska rigchami tiakurka . Paipa umapika , kurita ruraska llaugtumi churaraiarka . Paipa makipika , afilaska machitisinami charikurka .
Chiura sug anjilka , Diuspa atun wasinigmanda llugsimurka . Llugsimuspaka , chi puiupi tiakuskata sinchi rimaiwa kaparirka , kasa nispa : — Ñami justisiai puncha chaiamurka . Alpapi tarpuska ñami pallangasina ka . Chimandaka , machitiwa kuchugsina rurai , kamba justisiai tukungapa .
Chiuraka chi puiupi tiakugka , machitiwa alpapi kuchuspa kuchuspa tandachirka .
Ikuti sug anjilka , Diuspa atun wasi suma luarpi tiaskamanda llugsimurka . Paipas , afilaska machitisinami charikurka .
Ikuti sug anjilka , altarnigmandami llugsimurka . Chi anjil , altarpi nina tiaskata kawagmi karka . Chi anjilka , afilaska machiti charikugtaka sinchi rimaiwa kaparirka , kasa nispa : — Alpapi pukuska ubaskunaka ñami tandachingasina ka . Chimandaka , afilaska machitiwa kuchuspaka , ubas waiungakunata tandachii .
Chiuraka chi anjilka , kai alpapi tiaska ubaskunata machitiwa kuchuspa kuchuspa tandachirka . Chi ubaskunataka kapidirupimi churarka , kapingapa . Chi kapidiruka niraianmi Taita Diuspa tukui rabiawa churaska .
Chi ubaskuna , puiblu kanchapimi kapii tukurka . Chi kapidirumandaka , iawarmi llugsirka . Chi iawarka , kaballukunapa simipi churaska prinu awakamami jundarka . Kimsa patsa kilumitrukamami chi iawar iakusina kalpakurka .
Chiuramandaka , sug iapa ujnailla manchangasina siñaltami sug luarmanda kawarkani . Kanchis anjilkunaka , sug sug iapa sinchi llakiimi charinakurka . Chi llakiikuna anjilkuna runakunapagma kachamuskawaka , Taita Dius pasinsiaringapami ka .
Ninawa kristalwa chapuska atun kuchasina rigchatapasmi kawarkani . Chi kucha ladullapika , manchangasina kukuta mitikuchigkunami Taita Dius arpa iukachiskakunata charispa saianakurka . Taita Dius karaska iuiaiwa mana sakirirkakuna , kukupa imajinta muchangapa i paipa suti numiru willaraiaska siñalta chaskingapa .
Paikunaka , Moisés suti Taita Diuspa lutrinsinapa kantu i Taita Diuspa Ubijapa kantumi kantanakurka , kasa nispa : — Tukui pudig atun Taita Diusmi kangi . Kam tukui ima ruraskakunaka iapa suma achalai ujnangasinami kankuna . Tukui alpapi mandagkunamanda mas atun mandagmi kangi . Kam tukuipi sutipa kaskata allilla ruraskami kapungi .
Kam tukuipi mas alli atun Taita Diusllami kangi . Chimandaka tukui runakunami , kamta suma manchaiwa iuiarispa , mas suma atuniachinakunga . Kam imasa chaiaskasina justisiai ruragsamugmandami tukui alpanigmanda runakuna , chasa kawaspaka , samuspa , kamta kunguringapa kankuna .
Chiuramandaka , suma luarpi Diuspa atun wasimanda pungu paskaraiaskatami kawarkani . Chi ukupika , sug linsu wasisinami kawariwarka . Chipi , Taita Dius kikin kaugsadirumi niraiá .
Chi ukumandaka , chi kanchis anjilkuna , sug sug iapa sinchi llakii charinakuskami llugsimurkakuna . Chi anjilkunaka , linsu katanga suma punchallami churariska karkakuna . Paikunapa pichupika , kuri siñidurmi chumbilliska karkakuna .
Chi chusku animalsina rigchakuna sugka , chi kanchis anjilkunata sug sug kuri kupatami kuarka . Chi kupakunapika , Taita Dius diltudupa imaurapas kaugsagpa rabiarispa llakiikunatami jundachiska tukugsamurka .
Chiuraka , tukui kikin suma ruraska atun Taita Diuspagmanda samukug kusnimi Diuspa atun wasi ukupi jundagsamurka . Chasawaka , ñi pipas mana pudirkakunachu chi ukuma iaikungapa , manara tukui chi kanchis anjilkuna iapa sinchi llakiikuna charinakuskata puchukankama .
Chiuraka , Diuspa atun wasi ukunigmanda sinchi kaparispa rimaitami uiarkani . Chi kanchis anjilkunata kasami nirka : — Riichi . Taita Dius iapa rabiariska kanchis kupapi llakiikuna tiaskata alpama talligriichi .
Chasa uiaspaka , sug anjilka , llugsimuspaka , paipa kupapi tiaskata alpamami talligsamurka . Chasawaka , maikan runakuna manchangasina kukupa silluta churaraiaskakunata i paipa imajinta muchaskakunataka millangasina iapa nana chupukunami llugsirirkakunata .
Iskaima anjilka , paipa kupapi tiaskata lamar iakumami talligsamurka . Chiuraka , wañuskapa iawarsinami tukugsamurka . Chiwanka , tukui lamar iakupi tiaskakunami wañurkakuna .
Kimsama anjilka , paipa kupapi tiaskata iakukunama i iaku ñawikunapimi talligsamurka . Chikunapas iawarllatatami tukugsamurkakuna .
Chiuraka , iakuta kawag anjiltami uiarkani , kasa nigta : — Tukuipi mas alli Taitiku , ñugpamandata karkangi i kunaura imaurapasmi chasalla kangi . Kam tukuipi chasa justisiai ruragmandami tukuipi allilla kangi .
Chi justisiai tukugkunami , kammandalla kaugsagkunata i Santu Ispirituwa rimagkunata wañuchispa , paikunapa iawarta icharkakuna . Chasa ruragkunamandami iawar upiachirkangi . Chimandami paikunata chasa chaiarka chaskingapakuna .
Altarnigmandaka , kasa rimaipas uiariwarka : — Ari , tukui pudig atun Taita Dius , kam chasa ruraspaka , sutipami tukuipi alli justisiai rurarkangi .
Chuskuma anjilka , paipa kupapi tiaskata indimami talligrirka . Chiuraka , indi kallarirka , tukui runakunata rupachingapa .
Chi indi rupachiskawaka , runakunapa aichakunaka rupaspami iapa llakingasina kusarinakurka . Chasa rupachikugpipas , mana pandariikunata sakirkakunachu . Mana Taita Diuswa tukuspa , paita suma atuniachirkakunachu . Chasapaka , pai Taita Dius chi llakiikunata kachamui pudigmandaka , paitami kaminakurka .
Pichkama anjilka , paipa kupapi tiaskata chi manchangasina kukupa mandaspa tiaridirupimi talligsamurka . Talligllapika , chi kuku mandakuska alpapika iana tutami tukugsamurka . Chasa tukugsamuura , tukui runakunaka dinanai kallutami kanirinakurka .
Chasa tukugsamugpipas , pandariikunata mana sakirkakunachu . Paikunapa nanai i chupukunawa kaspapas , Taita Dius suma luarpi kagtami kaminakurka .
Sugtama anjilka , paipa kupapi tiaskata Eufrates suti atun iakupimi talligsamurka . Chiuraka , chi iaku tustagsamurka . Chasaka , indi llugsidirunigmanda atun mandagkunata sakirka ialingapa .
Kasapasmi kawarkani . Amarun kukupa simimanda , manchangasina kukupa simimanda i kuku wairawa llullaspa rimagpa simimandapas , tukui chi kimsakunapa simimandaka sug sug sapusina rigcha kuku wairakunami llugsirirkakuna .
Chi kuku wairakunaka , mana pipas rurangapa pudiskasinami kawachinakurka . Kai tukui alpapi mandagkunata tandachingapami llugsirirkakuna ; chasaka , tukui pudig Taita Diuspa atun puncha chaiamuuraka , paiwa wañuchinakungapa iuiaiwa .
Iaia Jesús , kasami ni : — Uiamuichi . Nukaka , sug sisaisina mana iuiakuurami samungapa kani . Maikanpas suma katanga churariska rigcharaiagsina suiawanakugka , Taita Diuspa iapa kuiaskami kapuankangichi . Chasaka , chi puncha mana llatansina pingaipa kankangichichu .
Chi kuku wairakunaka , hebreo rimaiwa Armajedón suti pambapimi mandagkunata tandachirkakunata .
Kanchisma anjilka , paipa kupapi tiaskata wairapimi talligsamurka . Chiuraka , Diuspa atun wasi ukupi mandag tiaridirunigmandami sinchi rimaiwa uiarigsamurka , kasa nispa : — Tukui imasa niraiaskasinami tukugsamurka — .
Chasa niuraka , rilampa kawarispa , iapa sinchi rimai i triwinu uiariura , tukui alpa kuiurispa timburigsamurka . Kai alpapi runakuna tiaskauramandata , mana imaurapas chasa kuiurispa timburii tiarkachu .
Chiwanka chi atun puiblu , kimsamami partirigsamurka . Chasallata , kai alpapi tiaska tukui puiblukunapasmi dirumbagsamurkakuna . Chasami Taita Dius , Babilonia suti atun puiblu iapa pandariikuna iukagmanda , chasa iuiarispa , kikin iapa rabiarispa llakiiwa kupapi binuta upiachigsina rurarka .
Chasa tukuuraka , tukui islakuna i atun filukunapasmi chingarirkakuna .
Iapa atun granisukuna , awanigmanda tukui runakunapi urmagsamurkakuna . Chi granisukunaka , kimsa arubasinami llasarkakuna . Chasa llakii askurinti manchangasina tukugpipas , runakunaka Taita Diusta kamiillami apanakurka .
Chiuramandaka , chi kanchis anjilkuna kupa charinakugpura sug rimawagsamurka , kasa niwaspa : — Samui . Kawachisakimi , chi karisapa atun warmisina atun iakukuna patapi tiakuskasinata imasa justisiai tukungapa kagta .
Alpapi atun mandagkunaka , paiwa pandariikunami rurarkakuna . Alpapi kaugsagkunapas , paipa binuta machagtami upiagsina ruraspa , paiwa tukui mana allillata rurarkakuna .
Chasa niwaspaka , muskui ukupisina chusa sitaska alpamami apawarka . Chipika sug warmi manchangasina puka kukupi tiakugtami kawarkani . Chi kukupika , Taita Diusta kamispa rimaikunallami willaraiarka . Chi kuku karkami kanchis umaiug i chunga kachuiug .
Chi warmika , pichi i puka katangakunami churaraiarka . Kuri , pirlakuna i sug rigcha sug rigcha iapa bali uchullita rumikunawami allichiriska karka . Paipa makipika , sug kurita ruraska kupami charikurka . Chi kupapika , karikunawa pandariska i paipa iapa millai jiru iuiaikunata jundachiskasinami kapurka .
Paipa printipika , sug mana pipas iachangasina sutimi willaraiarka . Kasami suti niraiá : “ Nuka , Babilonia suti iapa atun puiblumi kani . Tukui karisapa warmikunapa mamami niraiani . Tukui sug rigcha mana allilla ruraikuna alpapi tiaskakunapa mamapasmi kani ” .
Chiuramandaka , chi warmita kawaspa , iuiariwagsamurkami , Taita Diuspalla kagkunata i Jesusmanda willagkunata wañuchispa , paikunapa iawarta upiaspa machaskasina kagta . Paita kawaspaka , iapa mancharirkani .
Chi anjilka niwarka : — ¿ Imapatak mancharingi ? Chi warmi kanchis umaiug chunga kachuiug atun kukupi tiakuska i kikin kuku ima niraiaskakunatami willangapa kaiki .
Chi kukuta muskui ukupi kam kawaskaka , ñugpatami kaugsarka ; kunaura mana tianchu . Mana tiagpipas , ikutimi alpa ukunigmanda llugsimungapa ka , diltudupa manara wañuchii tukugpi . Chi kuku ñugpata kaugsaska , kunaura mana tiaska ikuti samugta kawaspaka , kai alpapi kaugsagkuna , achkakuna iapa mancharispami kawangapa kankuna . Chasa mancharigkunapaka , kikinpa sutikuna kai alpa wiñachiskauramandata suma luarpi kaugsagringapa willaraiaska librupi manima willaraiangapa ka .
— Alli iuiai iukagkunami kaita iachangapa kangichi . Chi kanchis umakunaka , kanchis lumakunami niraiá . Chi lumakunapimi chi warmi niraiaska tiaku .
Chi umakunaka , kanchis atun mandagkunapasmi niraiankuna . Chi kanchis mandagkunamandaka , pichkakuna ñami wañurkakuna . Sugka , kunaurami mandaku . Ikuti sugka manara samunchu . Pai mandai kallariuraka , pai mandakuska mana iapa unaiangapa kanchu .
Chi ñugpata kaugsaska atun kukuka , kunauraka manima ña tia ; chika , chi kanchis mandagpuramanda kaspa , ikutimi kawarigsamungapa ka pusagma . Paimi diltudupa wañuchii tukungapa ka .
— Chi chunga kachuta kawarkangi ; chikunaka , chunga atun mandagkunami niraiankuna . Chi mandagkunaka , manara mandangapa kallarinkunachu . Paikunaka , sug ratullami chi manchangasina kukuwa sugllapi mandangapa kankuna .
Chi chunga mandagkunaka , suglla iuiaiwami tukungapa kankuna . Paikunapa mandaitaka chi manchangasina kukutami kuangapa kankuna , pai mandai iukangapa .
Paikunaka , Taita Diuspa Ubija sutiwami makanakungapa kankuna . Chi Ubija sutika , iaiakunapa iaia i mandagkunatapas tukuita mandag kaspa , chiwami tukui kukuwa kaskakunata mitikuchingapa ka . Taita Dius agllaspa kaiaska paita mana sakispalla kagkunami chi Ubija sutiwa sugllapi mitikuchingapa kankuna .
Kasapasmi anjil niwarka : — Iakukuna patapi karisapa warmisina tiakugta kawarkangi ; chi iakukunaka niraianmi tukui puiblukuna , tukui alpamanda runakuna i tukuinigmanda sug rigcha sug rigcha rimagkuna .
— Chi chunga kachu atun kukupi tiaskata kawarkangi ; chikunaka niraianmi karisapa warmisinawa rabiaringapa kagkuna . Rabiarispaka , chi warmisinata ima iukaskata kichuspa , katanga pariju lluspichigsina ruraspami sitangapa kankuna . Paipa aichatapasmi mikugsina rurangapa kankuna . Nispaka , tukuimi rupachingapa kankuna .
Taita Diusmi paikunata chasa iuiaikuna kachamurka , pai kikin imasa munaskasina paikuna rurangapa . Paimi chi mandagkunata iuiachirka , suglla iuiaiwa tukuspa , chi kukuta mandai kuangapa ; chasaka , Taita Dius kikin imasa pai rimaskasina tukugsamungapa .
— Chi warmita kam kawarkangi ; chika niraianmi atun puiblu tukui alpapi atun mandagkunata mandag .
Chiuramandaka sug iapa iacha anjil , suma luarmanda uraikumukugtami kawarkani . Paipa suma punchaiachiiwaka kai alpa mas punchami kawarigsamurka .
Chi anjilka , sinchi rimaiwa kaparirka , kasa nispa : — Babilonia suti atun puibluka ñami urmarka ; ñami urmarka . Tukui sug rigcha sug rigcha millangasina kuku waira kaugsadirumi chi atun puiblu tukugsamurka . Chillapita , tukui millangasina kuku piskukuna kaugsadirupasmi tukugsamurka .
Chi puiblupimi tukui alpamanda kaugsagkunaka , paiwa binuta machagta upiagsina ruraspa , tukui jiru pandariikunata ruraspa kaugsarkakuna . Kai alpapi atun mandagkunapas , paiwami iapa pandarii rurarkakuna . Chi puiblu iapa iukag kaskamanda , kai alpapi randispa katuspa purigkunapas , pai iapa ima munaska katui tiaskakunawami iapa iukag tukuska karkakuna .
Chiuramandaka , sug rimai suma luarnigmanda uiariwarka , kasa nispa : — Nuka agllaska runakuna , chi puiblumanda llugsiichi . Chasaka kamkuna , chi puiblumanda pandariikunapi mana urmankangichichu . Llugsigpikunaka , chi puiblupi iapa sinchi llakiikuna chaiangapa kaskapas mana kamkunata chaiangachu .
Chi puiblumanda pandariikunaka , iapa achkami mirarka . Chiwanka Taita Diuska , chi pandariikunata mana kungaringapa kanchu .
Imasami sugkunata mana allilla rurarka : kamkunapas chasallata chaugpi iapawa paita kutichiichi . Pai imasa mana allilla ruraskata iskaima randichiichi . Imasami sugkunata llakiikuna upiachigsina rurarka : chasallata paita iskaima mas timburiskata karaichi .
Imasami iapa iukag tukuspa , sugkunata unz̈arka : chasallata paitapas unz̈aspa llakichispa nanachiichi . Paipa iuiaillapimi kasa iuiá : “ Nukami kani tukuikunata mandaspa tiakug . Mana kusaiug warmisinaka mana kaugsakunichu . Ima llakiikunapas manima iukangapa kanichu ” .
Chasa iuiakugpipas , suglla punchapimi kasa paita samungapa ka : sinchi llakii , iarkai i wañuipas . Ninawapasmi rupachii tukungapa ka . Tukui pudig atun Taita Dius kikinmi chi puibluta justisiagsamurka .
Kai alpapi atun mandagkuna , chi puibluwa iapa pandarispa imasa munaskasina iapa iukag tukuskakuna , chi mandagkunaka , chi puiblu rupakuskata , nina sindi kusni puiuiakuskata kawaspaka , iapa atun llakiiwami wakaspa kangapa kankuna .
Iapa manchaiwami chi llakiikunata karumandalla kawanakungapa kankuna , kasa nispa : — ¡ Ai , ai , tukui pudig atun puiblu Babiloniami karkangi ! Suglla urallapimi diltudupa llakingasina justisiai tukurkangi .
Kai alpapi randispa katuspa purigkunapasmi chi puiblumanda iapa llakirispa wakangapa kankuna . Kunauramandaka , ñi pipas mana tiangapa kankunachu , paikuna ima katungapa apamunakuskata randingapa .
Kasami apadur karkakuna : kuri , kulki , pirla i sug rigcha iapa bali uchullita rumikuna , sida , pichi , puka i sug rigcha iapa suma linukuna , tukui sug rigcha sug rigcha suma asna kaspikuna , marfilta ruraskakuna , iapa bali kaspikuna , brunsi , iru , marmul suti iura rumi ,
kanila , miski suma asnai asnarikuna , mira suti i sug rigcha asna kupalkuna , suma asnaiachiridiru tugtu iakukuna , binu , asiti , arina , trigu , aparichidiru animalkuna , ubijakuna , kaballukuna , kaballukuna aliudiru augtukuna i randispa i katudiru runakuna .
Chi puibluta ningapami kankuna : — Sachakunamanda iapa miski muiukuna chituku munadur karkangi ; chikunaka ñami tukuripurkangi . Kam sumaglla allichirispa churaridirukuna , suma mikui mikuspa kuntintulla kadiru , tukui chikunami puchukaripurkangi . Tukui ima iukaska , mana mas kawangapa kangichu .
Imasami randispa katuspa purirkakuna ; chasawaka , iapa iukag tukurkakuna ; chasa puibluta kawaspa , iapa manchaiwami llakispa , karumandalla kawanakungapa kankuna . Iapa atun llakiiwa wakaspa kaparingapami kankuna , kasa nispa :
— ¡ Ai , ai , chituku atun puiblumi karkangi ! Pichi , puka i sug rigcha sug rigcha iapa suma linsu katanga churariska warmisinami rigchakurkangi . Kuri , pirla i sug rigcha sug rigcha iapa bali uchullita rumikunawa allichiriskami karkangi .
Chituku iapa iukaikunapas , mana unaillami tukuripurkangi . Chasallata tukui barkukunata mandagkuna , iaku pata pata rigsispa purichigkuna , barkukunapi trabajagkuna i tukui lamar iakupi chalwaspa purigkuna , chi tukuikunami karumandalla kawanakurka .
Chi puiblu rupakuskata , kusni nina sindi puiuiakuskata kawaspaka , kaparirkakuna : — ¿ Maikan puiblusik tia ; kam atun puiblu puchukarikungi : chasa ?
Chasa kaparispaka , dillakii alpa ñutuchispa , umapi tallirirkakuna . Iapa atun llakiiwa wakaspa , kasapasmi kaparirkakuna : — ¡ Ai , ai ! Kai atun puiblupi iapa iukaiwaka , tukui barku iukagkunapasmi iapa iukag tukugsamurkanchi . Tukui ima iukai tiaska , mana unaillami puchukarigsamurka .
Ikuti kamkuna Taita Diusmandalla suma kaugsagkuna , pai kikin agllaska runakuna i Santu Ispirituwa rimagkunaka , sumaglla alli iuiachiriilla sug luarpi kaichi , chi puiblu puchukariskamanda . Taita Diuska , ñami kamkunamanda allilla justisiai ruragsamurka .
Chiuramandaka sug iapa iacha anjilka , atun kutangasina rumita atarichispa , lamar iakuma sitamurka , kasa nispa : — Kasami Babilonia atun puiblupas diulpilla sitai tukungapa ka . Chiuramandaka , mana mas kawaringapa kanchu .
Mana mas , kamba ñambikunapika , arpa , flaugta i bututu uiaringapa kankunachu . Ñi maikan ima ruraikuna ruradurkunapas , kamba puiblupi mana mas kawaringapa kankunachu . Ñi maikan rumipi kutagkunapas mana mas uiaringapa kankunachu .
Ñi ima punchaiachidirupas mana mas punchaiachingapa tiangapa kanchu . Mana mas kasaraipi kusikuchinakui atun punchasina tiangapa kanchu . Kambagpi randispa katuspa purigkunaka , kai alpapi iapa pudigkunami karkakuna . Kai alpapi kaugsanakuskata , tukuikunatami kamba jiru iachaiwa llullachigsamurkangi .
Santu Ispirituwa rimagkuna , Taita Diusmandalla suma kaugsagkuna i sugkuna kai alpapi wañuchii tukuskakunapas , tukui chi runakunapa iawarpas chi puiblupimi kawarirka .
Chiuramandaka , iapa achka runakuna sinchi rimaiwa suma luarpi kaparinakuskatami uiarkani . Kasami ninakurka : — Nukanchipa atun Taita Diusta iapa suma atuniachisunchi . Paimi suma atun tukui pudig kispichig ka .
Paimi tukuipi allilla justisiai sutipa rurá . Chi karisapa atun warmisina kag , tukui kai alpamanda runakunata atun pandariikunapi urmachispa wagllichirka . Chimandami paita justisiai ruragsamurka . Chi warmisina kag , Taita Diuspa lutrinsinakunata wañuchiskamandami paita chasa justisiai rurarka .
Iskaima ikuti kaparigsamurkakuna , kasa nispa : — Atun Taita Diusta iapa suma atuniachisunchi . Chi puiblu rupakuska nina sindi kusnika , mana sakispallami puiuiakungapa ka , maituku waranga waranga watakuna ialigpipas .
Chiura chi iskai chunga chusku iacha taitakuna i chusku animalsina rigchakunaka , mandag tiaridirupi tiakug Taita Diuspa chaki ladu kumurispa , kungurirkakuna , kasa nispa : — Chasa kachu . Atun Taita Diusta iapa suma atuniachisunchi .
Chiuraka , chi tiaridirunigmandaka sug rimai uiariwarka , kasa nispa : — Nukanchipa Taita Diuspa lutrinsinakuna , paita suma kuiaspa manchaiwa kagkuna , uchullakuna i atunkunapas , tukuikuna suma paita atuniachiichi .
Iapa achka runakuna rimanakugsinami uiarkani . Atun iaku tallirispa rikugsina i sinchi triwinusinapasmi uiariwarka . Kasami ninakurka : — Nukanchipa tukui pudig atun Taita Dius , paipa suma mandaiwami ña kallarirka . Chimandaka , paita iapa suma atuniachisunchi .
Sumaglla alli iuiachiriiwa kuntintarisunchi . Paita iapa suma atuniachisunchi . Taita Diuspa Ubija suti kasarai punchaka ñami chaiamurka . Paipa warmi tukungapa kagpas ñami allichiriska ka .
Ñami paipa warmi tukungapa kagta lisinsia kuarka , ñi imapi mana mapa suma puncha katangata churaringapa — . Chi suma katangakunaka , Taita Diusmandalla suma kaugsagkuna imapipas allilla ruraskakunami niraiá .
Chiuraka , anjilka niwarka : — Kasa iskribii . Maikanpas Taita Diuspa Ubija suti kasaraska budama kunbidai tukuskakunaka , Taita Diuspa iapa kuiaskami kankuna . Kasapasmi niwarka : — Chikunaka , kikin Taita Dius rimaska , tukui sutipami ka .
Chasa niwauraka , anjilpa chakipi kungurirkani , paita ningapa : “ Iapa allimi kangi ” . Chiuraka , paika niwarka : — Mana chasa rurakui . Nukaka , kamsina i kamba waugkikunasina , Jesuspa alli willaikunata suma charirigkunasina , Taita Diuspa lutrinsinallatatami kani . Taita Diusllatami kungurii iukangi — . Jesuspa willaikunawami Santu Ispirituwa rimagkunata suma iuiachii tukunkuna .
Chiuramandaka , suma luar paskaskasinami kawariwarka . Chipika , sug iura kaballumi kawariwarka . Kaballupi tiakugka suti kanmi : “ Sutipa tukui ima niskata allilla rurag ” . Tukuipimi imasa chaiaskasina justisiá . Wañuchinakungapa chaiaura , allillapami rurá .
Paipa ñawi murukunaka , nina sindisinami punchaiakurka . Paipa umapika , achka llaugtukunasinami churaraiarka . Chi llaugtukunapika , sug sutimi willaraiarka . Chi sutitaka , paillami iachá ima niraiagta .
Iawarwa tiñiriska katangami churaraiarka . Paipa sutika kanmi : “ Diuspa Rimai ” .
Suma luarpi kaugsag suldadukunaka , iura kaballupi tiarispami paita katiraiarkakuna . Chi suldadukunaka , mana mapa , suma iura linsu katangakunami churaraiarkakuna .
Chi mandagpa simimandaka afilaska largu machitimi llugsiraiarka ; chiwanka , kai alpapi kaugsanakuskata kuchungapakunata . Iru barawami iapa mandangapa kankunata . Ubaskunata chakiwa sinchi saruspa kapigsinami justisiai rurangapa kankunata . Tukui pudig Taita Dius iapa rabiarispa llakiiwa kupapi jundachigsina ruraspa upiachingapami kankunata .
Paipa katangapi i paipa kungur awa ladu , kasami niraiarka : “ Atun mandagkunapa mandag i iaia mandagkunapa iaia ” .
Chiuramandaka , sug anjil indipi saiakuskatami kawarkani . Chi anjilka , tukui gallinasukuna awapi bulanakuskata sinchi rimaiwa kaparispa , kasa nirka : — Samuichi . Taita Dius achka mikui tiaskama tandarigsamuichi .
Chipika , atun mandagkuna , suldadukunata mandagkuna , iapa mana manchagkuna , kaballukuna i kaballupi tianakugkuna , patrunkuna i lutrinkunapas , uchullakuna i atunkunapas , chi tukuikunapa aichatami mikungapa kangichi .
Chiuraka , chi manchangasina kukuta i kai alpapi atun mandagkunata paikunapa suldadukunawantami kawarkani . Chikunaka tandariskami karkakuna , chi iura kaballupi tiakugwa paipa suldadukunawanta wañuchinakungapa .
Manchangasina kukuta i kuku wairawa llullaspa rimagtami sugllapi apii tukurkakuna . Chi llullaspa rimagmi manchangasina kukupa ñawipi mana imaurapas kawaskasinakunata ruradur karka . Chasakunawaka , chi kukupa sillu prinsaska churachiriskakunata i paipa imajinta muchagkunata llullachidur karka . Chi iskandikuna , asufri rupakuska atun nina ukuma kaugsa sitai tukurkakuna .
Tukui iskandita katiraiagkunaka , chi kaballupi tiakugpa simimanda largu machitiwami wañuchii tukurkakuna . Chi wañuchii tukuskakunapa aichata , tukui gallinasukuna sagsagtami mikurkakuna .
Chiuramandaka , sug anjil suma luarmanda uraikumukugtami kawarkani . Chi anjil , alpa ukunigmanda pusupa pungumanda llabi i atun kadinapas chariskami uraikumukurka .
Chi anjilka , chi iapa atun amarun kukutami apigsamurka . Chi amarunka niraianmi unai ñugpamanda kuku kulibra , Satanás suti iaia kuku . Chi amarunta apispaka , waranga watapa kadinawami watarka .
Nispaka , jundu pusumami sitarka . Pusu punguta wichkaspa , sillaspa sakirka ; chasaka , chi waranga wata ialinkama , kai alpapi kaugsagkunata mana llullachigsamungapa . Waranga wata ialiuraka , ikutimi sug ratullaka kacharii tukungapa ka .
Achka mandag tiaridirukunatapasmi kawarkani . Chipi tianakugtaka , Taita Dius kuarkami , justisiai rurangapakuna . Sug runakunapa almakunatapasmi kawarkani . Chi runakunaka , Diuspa Rimaita mana sakispalla , Jesusmanda willagkuna kagmandami kunga anchuchispa wañuchii tukurkakuna . Paikunaka , chi manchangasina kukuta i paipa imajinta mana muchangapa munarkakunachu . Chasallata , paipa prinsaska silluta printipi ñi makipi mana churachiringapa munarkakunachu . Chiwanka paikuna , kaugsarispa , waranga watami Cristowa mandag kangapa kankuna .
Paikunaka , ñugpa kaugsarigkunami kankuna . Chi waranga wata manara ialinkama , sug wañuskakunaka manara kaugsaringapa kankunachu .
Ñugpa kaugsarigkunaka , Taita Diuspa iapa kuiaskami kankuna ; paipallami niraiankuna . Paikunataka , parisma wañuika mana chaiangapa kankunatachu . Paikunaka , Taita Dius i Cristomanda sasirdutikunami kangapa kankuna . Waranga watami Cristowa mandagkuna kangapa kankuna .
Chi waranga wata ialiskauramandaka , iaia kukuka wichkaraiaskamanda kachariimi tukungapa ka .
Llugsichii tukuspaka , kai tukui alpapi kaugsanakuskatami llullachigsamungapa ka . Gog i Magog suti alpakunapi mandagkunatami llullachigsamungapa ka . Nispaka , paikunapa suldadukunatami tandachingapa ka , Cristowa puchukanakungasina makanakungapa . Chi suldadukunaka , askurinti iapa achkami karkakuna , lamar iaku plaiakunapi arinasina ; chiwanka , mana kuintangapa pudiringasina achka .
Chi kukuwa kag suldadukunaka , tukuinigmanda samuspaka , Taita Diusmandalla suma kaugsagkuna kaskata i pai kuiaska puiblutami muiuchigsamurkakuna . Chasa kauraka , awanigmanda ninami , urmamuspa , tukuikunata rupachispa puchukagsamurka .
Chi iaia kuku tukuikunata llullachigtaka asufri rupakuska atun nina ukumami sitai tukurka . Chipika , manchangasina kuku i kuku wairawa llullaspa rimagpas timpumi sitai tukuska karkakuna . Chi ukupi kaskakunaka , tuta i puncha tukui llakii i nanaikunami iukangapa kankuna , maituku waranga waranga watakuna ialigpipas .
Chiuramandaka , mandag tiaridirutami kawarkani ; chika , iapa iura i atunmi karka . Chipika , Taita Diusmi tiakurka . Paipa ñawinigmandaka , kai alpa i sug luarka anchurispami tukurirka , ñi maipipas mana mas kawaringapa .
Atun i uchulla wañuskakuna , chi mandag tiaridirupa ñugpa ladu saianakugtami kawarkani . Chiuraka , sug librukunata paskarkakuna . Maikan suma luarpi kaugsagringapa willaraiaska librutapasmi paskarkakuna . Chi librukunapi imasa willaraiaskata kawaspami , allilla u mana allilla kaskata chi wañuskakunata justisiai rurai tukurkakuna .
Lamar iakupi wañuskakunata kutichimurkami , chasallata kai alpapi pambaraiaskakunatapas . Tukuikunatami justisiai chaiarkakunata . Chasaka tukuikuna , imasa allilla ruraskakunawa u mana allilla ruraskakunawami justisiai tukurkakuna .
Justisiai ruraskauramandaka , kikin wañuitami rupakuska atun nina ukuma sitai tukurka . Chi nina rupakuskaka niraianmi diltudupa parisma wañui luar .
Maikanpa suti kaugsangapa willaraiaska librupi mana taririgpika , paikunatapasmi chi ukuma sitai tukungapa kankuna .
Chiuramandaka , musu sug luar , chasallata musu alpami kawarkani . Ñugpa sug luar i ñugpa alpapas puchukariskami karka . Lamar iakupas ña mana mas kawariwarkachu .
Sug atun suma puiblu , Taita Diuspalla kag musu Jerusalén niraiaskatami kawarkani . Chi puibluka , suma luarmanda , Taita Diuspagmandami uraikumukurka . Imasami warmi tukungapa kag , sumaglla allichiriska ka , kusawa sugllapi tukungapa : chasallatami allichiriska karka .
Mandag tiaridirunigmanda sinchi rimai uiariwarka , kasa niwaspa : — Kawai . Kaika , Taita Dius runakunawa kaugsadirumi chaiamurka . Paikunawami kaugsangapa ka . Chi runakunaka , paipallami kangapa kankuna . Taita Dius kikinmi paikunawa kangapa ka .
Paikunapa tukui wikimi ñawimanda tustachingapa ka . Mana mas tiangapa kanchu wañui , ñi wakai , ñi llakiiwa kaparii ñi nanai . Tukui ima ñugpata tiaskakuna ñami puchukarirka .
Chiuraka , mandag tiaridirupi tiakugka nirka : — Kawai . Nuka , tukuimi musuiachikuni — . Kasapasmi niwarka — Iskribii : chi rimaikunaka sutipa kaskatami nini . Tukui nuka niskami tukugsamungapa ka .
Kasapasmi niwarka : — Tukui imasa niraiaskasinami tukugsamurka . Litrapi A kallarigsina i Z puchukagsina , chasallata nukami kani kallarig i puchukag . Maikan iakunaiai iukaskataka karangapami kani , suma kaugsai karadiru iaku ñawimanda mana randispalla upiangapa .
Mana alli ruraikunata binsigtami chasa karangapa kani . Nukaka , paipa Taita Diusmi kangapa kani . Paika , nukapa wambrami niraiangapa ka .
Ikuti maikanpas nukata kungariwaspa mana uiawagkuna , mana nukawa iuiariwagkuna , jiru millaita ruragkuna , wañuchigkuna , kari warmiwa pandarigkuna , jiru iacha pukugkuna , ianga diuskunata kungurigkuna i tukui llullachigkuna , chikunataka chaianmi , asufri rupakuska atun nina ukuma sitai tukungapa . Chika , diltudupa parisma wañui luarmi niraiá .
Chiuramandaka , chi kanchis anjilkuna puchukangapa llakiikuna kupapi junda tiaskata chariska kagpura sugka , samuspaka , niwarka : — Samui . Taita Diuspa Ubijapa warmi tukungapa kaskata kawachisaki .
Chasa niwaspaka , muskui ukupisina awa atun lumamami apawarka . Chimandaka , atun suma puiblu , Taita Diuspalla kag musu Jerusalén niraiaskatami kawachiwarka . Chi puibluka , suma luarmanda , Taita Diuspagmandami uraikumukurka .
Chi puibluka , Taita Diuspa suma punchaiachiiwami punchalla karka ; iapa bali rumisina , bidriusina , jaspe suti rumisina , chasa .
Chi puiblu awa atun kincha muiuraiaskapika , chunga iskai pungumi iukarka . Tukui pungupimi sug sug anjil saianakurka . Chi pungukunapika , ñugpamanda achala taita Israelpa chunga iskai wambrakuna imasa suti kaskami sug sug pungupi willaraiarka .
Kasami tiarkakuna : kimsa pungu , indi llugsidiru ladu ; sug kimsaka , alli maki ladu ; sug kimsaka , indi chingaridiru ladu ; sug kimsaka , lluki maki ladu .
Chi awa kincha muiuchiraiaskaka , chunga iskai atun rumikunapimi saiachiska karka . Chi rumikunapika , Taita Diuspa Ubijapa chunga iskai agllaska runakuna imasa suti kaskami sug sug rumipi willaraiarka .
Nukawa rimakug anjilka , kurita ruraska tupumi charikurka ; chiwanka , chi atun puibluta , pungukunata i awa kincha muiuchiraiaskata tupungapa .
Chi puibluka , chuskundima larguma i anchuma chasallata iwalllami tupu iukarka . Anjil tupuuraka , iskai waranga iskai patsa kilumitrumi iukarka . Larguma , awama , anchuma , chasallatami tukuima tupuraiarka .
Awa kincha muiuchiraiaskatapasmi anjil tupurka . Runakuna tupudiruwaka iskai chunga iskai brasasinami awama iukarka .
Chi awa kinchaka , jaspe suti iapa suma rumiwami ruraska karka . Chi atun puibluka , maillaska bidriusina puncha kurillawa ruraskami karka .
Awa kincha kallariipi churaska , chi atun rumikunaka karkakunami sug rigcha sug rigcha iapa bali rumikunawa sumaiachiska . Sug rumika , jaspe sutiwami sumaiachiska karka ; iskaimaka , zafiro sutiwa ; kimsamaka , ágata sutiwa ; chuskumaka , esmeralda sutiwa ;
pichkamaka , ónise sutiwa ; sugtamaka , kornalina sutiwa ; kanchismaka , krisólito sutiwa ; pusagmaka , berilo sutiwa ; iskunmaka , topasio sutiwa ; chungamaka , krisoprasa sutiwa ; chunga sugmaka , jasinto sutiwa ; chunga iskaimaka , amatista sutiwa .
Tukui chunga iskai pungukunaka , askurinti atun pirlallami karkakuna . Tukui pungukunaka , sug suglla pirlawami ruraska karka . Puiblu atun ñambika , bidriusina puncha kurillawami ruraska karka .
Chi puiblupi , Taita Diusta iuiaridiru wasi apartika mana kawariwarka . Chimandami chi puiblupi pudirí , tukui pudig atun Taita Diusta i paipa Ubijata maipipas kunguringapa .
Indi ñi killa mana ministinchu , chi puibluta punchaiachingapa . Taita Dius suma kawakuskawami puncha ka . Paipa Ubijami tukui chipi punchaiachig niraiá .
Chi puiblupi punchaiakuskawami kai alpamanda kaugsagkunapas punchalla puringapa kankuna . Kai alpapi atun mandagkunaka , ima suma iukaskatami chi puibluma apangapa kankuna .
Punchakuna , chi puiblupika pungukuna paskaskallami kangapa kankuna . Chipika , mana tuta tiangapa kanchu .
Tukui kai alpapi kaugsagkunaka , paikunapa ima suma iukaikunata i iachaikunata chi puiblumami apangapa kankuna .
Maillallapas mapa niraiaskaka mana chipi iaikungapa kanchu . Jiru millaita ruragkuna , llullachispa kaugsagkuna , chikunapas mana iaikungapa pudingapa kankunachu . Runakuna kikinkunapa suti kaugsangapa willaraiaska librupi tiaskakunallami chima iaikungapa kankuna . Chi librutaka , Taita Diuspa Ubijami chariku .
Chiuramandaka chi anjilka , suma kaugsai karadiru atun iakutami kawachiwarka . Chi iakuka , sug bidriusina punchami karka . Taita Dius i paipa Ubijapa mandadirunigmandami chi iaku llugsimukurka .
Chi puiblu atun ñambi chaugpipi i iaku pata patapas , chasallata kaugsai karadiru sachakunami wiñanakurka . Chi sachakunaka , killa killapimi mikui aparí . Chasaka , watapika chunga iskai biajimi aparí . Chi sacha pangakunaka , kai alpapi kaugsagkunamanda ambimi ka .
Ñi ima maldisiskaka mana chipi tiangapa kanchu . Taita Dius i paipa Ubijapa mandadiruka , chi puiblupimi kangapa ka . Paipa lutrinsinakunaka ningapami kankuna : “ Iapa allimi kangi ” .
Paita ñawi ñawimi kawangapa kankuna . Paipa sutika , printipimi churaraiangapa kankuna .
Tutaka , chipi mana tiangapa kanchu . Chipi kaugsagkunaka , indi ñi sug rigcha punchaiachidiru mana ministingapa kankunachu . Atun Taita Diusmi paikunata punchaiachig kangapa ka . Paikuna mandangapami kankuna , maituku waranga waranga watakuna ialigpipas .
Chiuramandaka , anjilka niwarka : — Chi rimaikunaka sutipa kaskatami nini . Tukui nuka niskaka , chasami tukugsamungapa ka . Kikin atun Taita Dius , Santu Ispirituwa rimagkunata iuiachigmi paipa anjilta kachamurka , paipa lutrinsinakunata ima mana unaillapi pasaringapa kaskata iuiachispa kawachingapa .
Iaia Jesusmi niku : — Ñami samungapa kani . Santu Ispirituwa kai librupi willaraiaskata uiaspa , chasallata kaugsagkunaka , Taita Diuspa iapa kuiaskami kapuankangichi .
Nuka Juanmi chasa uiarkani i kawarkani . Chasa uiaspa i kawaspaka , chi anjil kawachiwaska kagpa chakipi kungurirkani , paita ningapa : “ Iapa allimi kangi ” .
Chiura , paika niwarka : — Mana chasa rurakui . Nukaka , kamsina , kamba waugkikunasina , Santu Ispirituwa rimagkunasina i kai librupi willaraiaskata suma charirigkunasina , Taita Diuspa lutrinsinallatatami kani . Taita Diusllatami kungurii iukangi .
Kasapasmi niwarka : — Kai librupi ima Santu Ispirituwa willaraiaskata mana upalla kangi . Kam ima iachaskata willangi . Ñami chaiamuku , tukui ima niraiaskasina tukugsamungapa .
Ianga kawangi mana allilla ruragkunata i jiru millai ruragkunatapas ; paikuna iachachukuna . Ikuti allilla ruragkunaka , chasallata sumaglla apanakungichi . Taita Diusmandalla suma kaugsagkunapas , paillawa iuianakungichi .
Iaia Jesusmi niku : — Ari , ñami samukuni . Tukuikuna allilla u mana allilla ruraskakunatami imasa chaiaskasina karagsamungapa kani .
Litrapi A kallarigsina i Z puchukagsina , chasallata nukami kani kallarig i puchukag .
— Maikanpas katangakunata Taita Diuspa Ubijapa iawarpi tagsagsina ruragkunaka , suma kaugsai karadiru sachamandata mikui pudingapami kangichi . Taita Diuspa iapa kuiaskami kangichi . Chasamanda kamkunaka , chi alli puiblu pungukunapi iaikungapapasmi pudingapa kangichi .
Ikuti maikanpas alkusina mana alli iuiaiwa kaugsagkuna , jiru iachaiwa pukugkuna , kari warmiwa pandarigkuna , wañuchigkuna , ianga diuskunata kungurispa muchagkuna i llullaita munaspa llullachigkuna , chikunaka kanchapimi sakii tukungapa kankuna .
— Nuka Jesús , nukapa anjilta kacharkaikichitami , tukui nukawa tukuskakunata chasa willangapa . Nukami atun mandag Davidpa iawar kani . Lusiru istrillasinami kani .
Santu Ispíritu i Taita Diuspa Ubijapa warmika ninakumi : — Samui . Maikan uiagka niichi : — Samui . Maikan iakunaiai iukagkunaka , munaspaka samuichi , diltudupa kaugsai karadiru iakuta mana randispalla upiagsamungapa .
Santu Ispirituwa kai librupi willaraiaskata tukui uiagkunataka kasami nuka iuiachiikichita : maikan kai willaraiaskapi mas iapagpika , Taita Diuska kai librupi willaraiaska llakiikunatami paita kachamungapa ka .
Maikanpas kai librupi Santu Ispirituwa willaraiaskata anchuchigpika , Taita Diuska mana sakingapa kanchu , diltudupa kaugsai karadiru sachamandata pai mikungapa . Chasaka , Taita Diuspalla kag puiblupi mana kaugsagringapa pudingapa kanchu . Chasamandami kai librupi willaraiá .
Iaia Jesús , chasa willaspaka , nikumi : — Ari . Nukaka ñami samukuni . Chasa kachu . Samuilla , Iaia Jesús .
Iaia Jesuspa suma kuiaipi tukui paipalla kagkunata charipuachu .
