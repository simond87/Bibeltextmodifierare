Littafin asalin Yesu Almasihu , ɗan Dawuda , zuriyar Ibrahim ke nan .
Ibraham ya haifi Ishaku , Ishaku ya haifi Yakubu , Yakubu ya haifi Yahuza da 'yan'uwansa ,
Yahuza kuwa ya haifi Feresa da Zera ( mahaifiyarsu Tamar ce ) , Feresa ya haifi Hesruna , Hesruna ya haifi Aram ,
Aram ya haifi Amminadab , Amminadab ya haifi Nashon , Nashon ya haifi Salmon ,
Salmon ya haifi Bo'aza ( mahaifiyarsa Rahab ce ) , Bo'aza ya haifi Obida ( mahaifiyarsa Rut ce ) , Obida ya haifi Yesse ,
Yesse ya haifi sarki Dawuda . Dawuda kuma ya haifi Sulemanu ( wanda mahaifiyarsa dā matar Uriya ce ) ,
Sulemanu ya haifi Rehobowam , Rehobowam ya haifi Abiya , Abiya ya haifi Asa ,
Asa ya haifi Yehoshafat , Yehoshafat ya haifi Yoram , Yoram ya haifi Azariya ,
Azariya ya haifi Yotam , Yotam ya haifi Ahaz , Ahaz ya haifi Hezekiya ,
Hezekiya ya haifi Manassa , Manassa ya haifi Amon , Amon ya haifi Yosiya .
Yosiya ya haifi Yekoniya da 'yan'uwansa , wato , a lokacin da aka ɗebe su zuwa Babila .
Bayan an ɗebe su zuwa Babila , sai Yekoniya ya haifi Sheyaltiyel , Shayeltiyel ya haifi Zarubabel ,
Zarubabel ya haifi Abihudu , Abihudu ya haifi Eliyakim , Eliyakim ya haifi Azuro ,
Azuro ya haifi Saduƙu , Saduƙu ya haifi Akimu , Akimu ya haifi Aliyudu ,
Aliyudu ya haifi Ele'azara , Ele'azara ya haifi Matana , Matana ya haifi Yakubu ,
Yakubu ya haifi Yusufu mijin Maryamu wadda ta haifi Yesu , wanda ake kira Almasihu .
Wato , dukkan zuriya daga Ibrahim zuwa kan Dawuda , zuriya goma sha huɗu ce . Daga Dawuda zuwa ga ɗebe su a kai Babila kuwa , zuriya goma sha huɗu . Daga ɗebe su zuwa Babila zuwa kan Almasihu , zuriya goma sha huɗu .
Ga yadda haihuwar Yesu Almasihu take . Sa'ad da Yusufu yake tashin Maryamu mahaifiyar Yesu , tun ba a ɗauke ta ba , sai aka ga tana da juna biyu daga Ruhu Mai Tsarki .
Yusufu mijinta kuwa da yake shi mutumin kirki ne , ba ya kuma so ya ba ta kunya a gaban jama'a , sai ya yi niyyar rabuwa da ita a asirce .
Amma tun yana cikin wannan tunani , sai ga wani mala'ikan Ubangiji ya bayyana a gare shi a mafarki , ya ce , “ Yusufu ɗan Dawuda , kada ka ji tsoron ɗaukar Maryamu matarka , domin cikin nan nata daga Ruhu Mai Tsarki ne .
Za ta haifi ɗa , za ka kuma sa masa suna Yesu , domin shi ne zai ceci mutanensa daga zunubansu . ”
An yi wannan ne duk , don a cika abin da Ubangiji ya faɗa ta bakin annabin cewa ,
“ Ga shi , budurwa za ta yi juna biyu , ta haifi ɗa , Za a kuma sa masa suna Immanuwel . ” ( Ma'anar Immanuwel kuwa itace Allah yana tare da mu . )
Da Yusufu ya farka daga barci , sai ya bi umarnin mala'ikan Ubangiji , ya ɗauki matarsa ,
amma bai san ta ba , sai bayan da ta haifi ɗanta , ya kuma sa masa suna Yesu .
Sa'ad da aka haifi Yesu a Baitalami ta ƙasar Yahudiya , a zamanin sarki Hirudus , sai ga waɗansu masana taurari daga gabas suka zo Urushalima , suna cewa ,
“ Ina wanda aka haifa Sarkin Yahudawa ? Domin mun ga tauraronsa a gabas , mun kuma zo mu yi masa sujada . ”
Da sarki Hirudus ya ji haka , sai ya damu ƙwarai , haka kuma dukan mutanen Urushalima .
Sai ya tara dukan manyan firistoci da malaman Attaura na jama'a , ya tambaye su inda za a haifi Almasihu .
Sai suka ce masa , “ A Baitalami ne , ta ƙasar Yahudiya , domin haka annabin ya rubuta cewa ,
‘ Ke ma Baitalami , ta kasar Yahuza , Ko kusa ba ke ce mafi ƙanƙanta a cikin manyan garuruwan Yahuza ba , Domin daga cikinki za a haifi wani mai mulki , Wanda zai zama makiyayin jama'ata , Isra'ila . ’ ”
Sai Hirudus ya kira masanan nan a asirce , ya tabbata daga bakinsu ainihin lokacin da tauraron nan ya bayyana .
Sa'an nan ya aike su Baitalami , ya ce , “ Ku je ku binciko mini ɗan yaron nan sosai . In kun same shi , ku kawo mini labari , don ni ma in je in yi masa sujada . ”
Su kuwa da suka ji maganar sarki , sai suka yi tafiyarsu . Ga shi kuwa , tauraron da suka gani a gabas yana tafe a gabansu , har ya zo ya tsaya bisa inda ɗan yaron nan yake .
Da suka ga tauraron sai suka yi matuƙar farin ciki .
Da suka shiga gidan kuwa , sai suka ga ɗan yaron , tare da mahaifiyarsa Maryamu , suka fāɗi gabansa suka yi masa sujada . Sa'an nan suka kwance kayansu , suka miƙa masa gaisuwa tare da zinariya , da lubban , da mur .
Amma da aka gargaɗe su a mafarki kada su koma wurin Hirudus , sai suka koma ƙasarsu ta wata hanya dabam .
Da suka tashi , sai ga wani mala'ikan Ubangiji ya bayyana ga Yusufu a mafarki , ya ce , “ Tashi ka ɗauki ɗan yaron da mahaifiyarsa , ka gudu zuwa ƙasar Masar , ka zauna a can sai na faɗa maka , don Hirudus yana shirin binciko ɗan yaron yă hallaka shi . ”
Yusufu kuwa ya tashi ya ɗauki ɗan yaron da mahaifiyarsa da daddare , ya tafi Masar ,
ya zauna a can har mutuwar Hirudus . Wannan kuwa domin a cika abin da Ubangiji ya faɗa ne ta bakin annabin cewa , “ Daga Masar na kirawo Ɗana . ”
Da Hirudus ya ga masanan nan sun mai da shi wawa , sai ya hasala ƙwarai , ya aika a karkashe dukan 'yan yara maza da suke Baitalami da kewayenta , daga masu shekara biyu zuwa ƙasa , gwargwadon lokacin da ya tabbatar a gun masanan nan .
A lokacin ne aka cika faɗar Annabi Irmiya cewa ,
“ An ji wata murya a Rama , Ta kuka da baƙin ciki mai zafi , Rahila ce take kuka saboda 'ya'yanta . Ba za ta ta'azantu ba , don ba su . ”
Amma bayan mutuwar Hirudus , sai ga mala'ikan Ubangiji ya bayyana ga Yusufu a mafarki a Masar , ya ce ,
“ Tashi ka ɗauki ɗan yaron da mahaifiyarsa , ka tafi ƙasar Isra'ila , don masu neman ran ɗan yaron sun mutu . ”
Sai ya tashi , ya ɗauki ɗan yaron da mahaifiyarsa , ya zo ƙasar Isra'ila .
Amma da ya ji Arkilayus ya gāji ubansa Hirudus , yana mulkin ƙasar Yahudiya , sai ya ji tsoron isa can . Amma da aka yi masa gargaɗi a mafarki , sai ya ratse zuwa ƙasar Galili .
Sai ya je ya zauna a wani gari da ake kira Nazarat , domin a cika faɗar annabawa cewa , “ Za a kira shi Banazare . ”
A wannan zamani ne Yahaya Maibaftisma ya zo , yana wa'azi a jejin Yahudiya ,
yana cewa , “ Ku tuba , domin Mulkin Sama ya kusato . ”
Wannan shi ne wanda Annabi Ishaya ya yi maganarsa , ya ce , “ Muryar mai kira a jeji yana cewa , ‘ Ku shirya wa Ubangiji tafarki , Ku miƙe hanyoyinsa . ’ ”
Yahaya kuwa yana saye da tufa ta gashin raƙumi , yana kuma ɗaure da ɗamara ta fata , abincinsa kuwa fara ce da ruwan zuma .
Sai mutanen Urushalima , da na dukan Yahudiya , da na duk ƙasashen bakin Kogin Urdun , suka yi ta zuwa wurinsa ,
yana yi musu baftisma a Kogin Urdun , suna bayyana zunubansu .
Amma da Yahaya ya ga Farisiyawa da Sadukiyawa da yawa , sun taho domin a yi musu baftisma , sai ya ce musu , “ Ku macizai ! Wa ya gargaɗe ku , ku guje wa fushin nan mai zuwa ?
Ku yi aikin da zai nuna tubarku .
Kada kuwa ku ɗauka a ranku cewa , Ibrahim ne ubanku , domin ina gaya muku , Allah yana da ikon ya halitta wa Ibrahim 'ya'ya daga duwatsun nan .
Koyanzu ma an ɗora bakin gatari a gindin bishiya . Saboda haka duk bishiyar bata bada 'ya'ya masu kyau ba , sai a sare ta a jefa a wuta .
“ Ni dai , da ruwa nake muku baftisma , shaidar tubarku , amma mai zuwa bayana , ya fi ni girma , wanda ko takalmansa ma ban isa in riƙe ba . Shi ne zai yi muku baftisma da Ruhu Mai Tsarki , da kuma wuta .
Ƙwaryar shiƙarsa na hannunsa , zai kuwa share masussukarsa sarai , ya taro alkamarsa ya sa a rumbunsa , amma ɓuntun , sai ya ƙone a wutar marar bituwa . ”
A lokacin nan ne Yesu ya zo daga ƙasar Galili , ya je Kogin Urdun wurin Yahaya , domin ya yi masa baftisma .
Yahaya kuwa ya so ya hana shi , ya ce , “ Ni da nake bukatar kai ka yi mini baftisma , ka zo gare ni ? ”
Amma Yesu ya amsa masa ya ce , “ Bari ya zama haka a yanzu , domin haka ne ya dace mu cika dukan adalci . ” Sa'an nan Yahaya ya yardar masa .
Da aka yi wa Yesu baftisma , nan da nan da ya fito daga ruwan , sai ga sama ta dāre , ya ga Ruhun Allah yana saukowa da kamar kurciya , har ya sauka a kansa .
Sai aka ji wata murya daga Sama ta ce , “ Wannan shi ne Ɗana ƙaunataccena , wanda nake farin ciki da shi ƙwarai . ”
Sa'an nan sai Ruhu ya kai Yesu cikin jeji , domin Iblis yă gwada shi .
Da ya yi azumi kwana arba'in ba dare ba rana , daga baya yunwa ta kama shi .
Sai Mai Gwadawar nan ya zo , ya ce masa , “ In kai Ɗan Allah ne , ka umarci duwatsun nan su zama gurasa . ”
Amma Yesu ya amsa ya ce , “ A rubuce yake cewa , ‘ Ba da gurasa kaɗai mutum zai rayu ba , Sai dai da kowace maganar da ke fitowa daga wurin Allah . ’ ”
Sa'an nan Iblis ya kai shi tsattsarkan birni , ya ɗora shi can kan tsororuwar Haikali ,
ya ce masa , “ In kai Ɗan Allah ne , to dira ƙasa . Don a rubuce yake cewa , ‘ Zai yi wa mala'ikunsa umarni game da kai , ’ da kuma ‘ Za su tallafe ka , Don kada ka buga kafarka a dutse . ’ ”
Sai Yesu ya ce masa , “ A rubuce yake kuma cewa , ‘ Kada ka gwada Ubangiji Allahnka . ’ ”
Har wa yau dai , sai Iblis ya kai shi kan wani dutse mai tsayi ƙwarai , ya nunnuna masa dukan mulkokin duniya da ɗaukakarsu .
Ya kuma ce masa , “ Duk waɗannan zan ba ka in ka faɗi a gabana ka yi mini sujada . ”
Sai Yesu ya ce masa , “ Tafi daga nan , kai Shaiɗan ! Domin a rubuce yake cewa , ‘ Kă yi wa Ubangiji Allahnka sujada , Shi kaɗai za ka bauta wa . ’ ”
Sa'an nan Iblis ya rabu da shi . Sai ga mala'iku sun zo suna yi masa hidima .
To , da Yesu ya ji an tsare Yahaya , sai ya tashi zuwa ƙasar Galili .
Ya kuma bar Nazarat , ya koma Kafarnahum da zama , can bakin teku , a kan iyakar ƙasar Zabaluna da Naftali ,
domin a cika faɗar Annabi Ishaya cewa ,
“ Ƙasar Zabaluna da ƙasar Naftali , Da bakin bahar , da hayin Kogin Urdun , Da kuma ƙasar Galili ta al'ummai ,
Mazaunan duhu sun ga babban haske , Mazaunan bakin mutuwa da fargabarta , Haske ya keto musu . ”
Tun daga lokacin nan , Yesu ya fara wa'azi , yana cewa , “ Ku tuba domin Mulkin Sama ya kusato . ”
Yana tafiya a bakin Tekun Galili ke nan , sai ya ga waɗansu 'yan'uwa biyu , Saminu da ake kira Bitrus , da ɗan'uwansa Andarawas , suna jefa taru a teku , don su masunta ne .
Sai ya ce musu , “ Ku bi ni , zan mai da ku masuntan mutane . ”
Nan da nan , sai suka bar tarunsu , suka bi shi .
Da ya ci gaba sai ya ga waɗansu mutum biyu , su kuma 'yan'uwa ne , Yakubu ɗan Zabadi , da ɗan'uwansa Yahaya , suna cikin jirgi tare da mahaifinsu Zabadi , suna gyaran tarunansu . Sai ya kira su .
Nan take suka bar jirgin duk da ubansu , suka bi shi .
Sai ya zazzaga duk ƙasar Galili , yana koyarwa a majami'unsu , yana shelar bisharar Mulkin Allah , yana kuma warkar da kowace cuta da rashin lafiya na mutane .
Ta haka ya shahara a cikin duk ƙasar Suriya . Aka kuwa kakkawo masa dukan marasa lafiya , masu fama da cuta iri iri , da masu shan azaba , da kuma masu aljannu , da masu farraɗiya , da shanyayyu , ya kuwa warkar da su .
Taro masu yawan gaske suka bi shi daga ƙasar Galili , da Dikafolis , da Urushalima , da ƙasar Yahudiya , har ma daga hayin Kogin Urdun .
Da Yesu ya ga taro masu yawa sai ya hau dutse . Da ya zauna , almajiransa kuma suka zo gunsa .
Sai ya buɗe baki ya koya musu .
“ Albarka tā tabbata ga waɗanda suka san talaucinsu na ruhu , domin Mulkin Sama nasu ne .
“ Albarka tā tabbata ga masu nadāma , domin za a sanyaya musu rai .
“ Albarka tā tabbata ga masu tawali'u , domin za su gāji duniya .
“ Albarka tā tabbata ga masu kwaɗaita ga adalci , domin za a biya musu muradi .
“ Albarka tā tabbata ga majiya tausayi , domin su ma za a ji tausayinsu .
“ Albarka tā tabbata ga masu tsarkakakkiyar zuciya , domin za su ga Allah .
“ Albarka tā tabbata ga masu ƙulla zumunci , domin za a ce da su 'ya'yan Allah .
“ Albarka tā tabbata ga masu shan tsanani saboda aikata adalci , domin Mulkin Sama nasu ne .
“ Albarka tā tabbata gare ku sa'ad da mutane suka zage ku , suka tsananta muku , suka kuma ƙaga muku kowace irin mugunta , saboda ni .
Ku yi murna da farin ciki matuƙa , domin sakamakonku mai yawa ne a Sama , gama haka aka tsananta wa annabawan da suka riga ku . ”
“ Ku ne gishirin duniya . Amma in gishiri ya sāne , da me za a daɗaɗa shi ? Ba shi da sauran amfani , sai dai a zubar , mutane kuma su tattake .
“ Ku ne hasken duniya . Ai , birnin da aka gina bisa tudu ba shi ɓoyuwa .
Ba a kunna fitila a rufe ta da masaki , sai dai a ɗora ta a kan maɗorinta , sa'an nan ta ba duk mutanen gida haske .
To , haskenku yă riƙa haskakawa haka a gaban mutane , domin su ga kyawawan ayyukanku , su kuma ɗaukaka Ubanku da yake cikin Sama . ”
“ Kada ku yi zaton na zo ne in shafe Attaura da koyarwar annabawa . Na zo ne ba domin in shafe su ba , sai dai domin in ciccika su .
Hakika ina gaya muku , kafin sararin sama da ƙasa su shuɗe , ko wasali ko ɗigo na Attaura ba za su shuɗe ba , sai an cika dukan kome .
Don haka duk wanda ya yar da umarni ɗaya mafi ƙanƙanta daga cikin umarnan nan , har ya koya wa mutane haka , za a ce da shi mafi ƙanƙanta a Mulkin Sama . Duk wanda ya bi su kuwa , har ya koyar da su , za a ce da shi mai girma a Mulkin Sama .
Ina dai gaya muku , in adalcinku bai fi na malaman Attaura da Farisiyawa ba , ba za ku shiga Mulkin Sama ba faufau . ”
“ Kun dai ji an faɗa wa mutanen dā , ‘ Kada ka yi kisankai , kowa ya yi kisa kuwa , za a hukunta shi . ’
Amma ni ina gaya muku , kowa yake fushi da ɗan'uwansa ma , za a hukunta shi . Kowa ya ce da ɗan'uwansa wawa , za a kai shi gaban majalisa . Kowa kuma ya ce , ‘ Kai wofi ! ’ Hakkinsa shiga Gidan Wuta .
Saboda haka , in kana cikin miƙa hadayarka a kan bagadin hadaya , a nan kuma ka tuna ɗan'uwanka yana da wata magana game da kai ,
sai ka dakatar da hadayarka a gaban bagadin hadaya tukuna , ka je ku shirya da ɗan'uwanka , sa'an nan ka zo ka miƙa hadayarka .
Ka hanzarta shiryawa da mai ƙararka tun kuna tafiya gaban shari'a , don kada mai kararka ya bashe ka ga alƙali , alƙali kuma ya miƙa ka ga dogari , a kuma jefa ka a kurkuku .
Hakika ina gaya maka , ba za ka fita daga nan ba , sai ka biya duk , babu sauran ko anini a kanka . ”
“ Kun dai ji an faɗa , ‘ Kada ka yi zina . ’
Amma ni ina gaya muku , kowa ya dubi mace duban sha'awa , ya riga ya yi zinar zuci ke nan da ita .
In idonka na dama yana sa ka yi laifi , to , ƙwaƙule shi ka yar . Zai fiye maka ka rasa ɗaya daga cikin gaɓoɓinka da a jefa jikinka ɗungum a Gidan Wuta .
In kuma hannunka na dama , yana sa ka yi laifi , to , yanke shi ka yar . Zai fiye maka ka rasa ɗaya daga cikin gaɓoɓinka da a jefa jikinka ɗungum a Gidan Wuta . ”
“ An kuma ce , ‘ Kowa ya saki matarsa , sai ya ba ta takardar saki . ’
Amma ni ina gaya muku , kowa ya saki matarsa , in ba a kan laifin zina ba , ya sa ta hanyar zina ke nan . Wanda kuma ya auri sakakkiya , ya yi zina . ”
“ Har wa yau dai kun ji an faɗa wa mutanen dā , ‘ Kada ka rantse a kan ƙarya , sai dai ka cika wa'adin da ka ɗaukar wa Ubangiji . ’
Amma ni ina gaya muku , kada ma ku rantse sam , ko da sama , domin ita ce kursiyin Allah ,
ko da ƙasa , domin ita ce matashin ƙafarsa , ko kuma da Urushalima , domin ita ce birnin Babban Sarki .
Kada kuwa ka rantse da kanka , don ba za ka iya mai da ko gashi ɗaya fari ko baƙi ba .
Abin da duk za ku faɗa ya tsaya a kan ‘ I ’ ko ‘ A'a ’ kawai . In dai ya zarce haka , to , daga Mugun ya fito . ”
“ Kun dai ji an faɗa , ‘ Sakayyar ido , ido ce , sakayyar haƙori kuma haƙori ce . ’
Amma ni ina gaya muku , kada ku ƙi a cuce ku . Amma ko wani ya mare ka a kuncin dama , to , juya masa ɗayan kuma .
In kuwa wani ya yi ƙararka da niyyar karɓe taguwarka , to , ka bar masa mayafinka ma .
In kuma wani ya tilasta maka ku yi tafiyar mil guda tare , to , ku yi tafiyar mil biyu ma .
Kowa ya roƙe ka , ka ba shi , mai neman rance a wurinka kuwa , kada ka hana shi . ”
“ Kun dai ji an faɗa , ‘ Ka so ɗan'uwanka , ka ƙi magabcinka . ’
Amma ni ina gaya muku , ku ƙaunaci magabtanku , ku yi wa masu tsananta muku addu'a ,
domin ku zama 'ya'yan Ubanku wanda yake cikin Sama . Domin yakan sa rana tasa ta fito kan mugaye da kuma nagargaru , ya kuma sako ruwan sama ga masu adalci da marasa adalci .
In masoyanku kawai kuke ƙauna , wace lada ce da ku ? Ashe , ko masu karɓar haraji ma ba haka suke yi ba ?
In kuwa 'yan'uwanku kaɗai kuke gayarwa , me kuka yi fiye da waɗansu ? Ashe , ko al'ummai ma ba haka suke yi ba ?
Saboda haka sai ku zama cikakku , kamar yadda Ubanku na Sama yake cikakke . ”
“ Ku yi hankali kada ibadarku ta zama ta ganin ido . Domin in kun yi haka , ba za ku sami sakamako wurin Ubanku da yake a Sama ba .
“ Wato , in za ka yi sadaka , kada ka yi kwakwazo yadda munafukai suke yi a majami'u da kuma a kan hanya don dai mutane su yabe su . Gaskiya nake faɗa muku , sun sami iyakar ladarsu ke nan .
Amma in kana yin sadaka , kada hannunka na hagu ya san abin da hannunka na dama yake yi ,
domin sadakarka tă zama a asirce , Ubanku kuwa da yake ganin abin da ake yi a asirce , zai sāka maka . ”
“ In za ku yi addu'a , kada ku zama kamar munafukai , don sun cika son yin addu'a a tsaye a majami'u da kan hanyoyi don dai mutane su gan su . Gaskiya nake gaya muku , sun sami iyakar ladansu .
Amma in za ka yi addu'a , sai ka shiga lollokinka , ka rufe ƙofa , ka yi addu'a ga Ubanka wanda yake ɓoye , Ubanka kuwa da yake ganin abin da ake yi a asirce , zai sāka maka .
“ In kuwa kuna addu'a , kada ku yi ta maimaitawar banza , kamar yadda al'ummai suke yi , a zatonsu za a saurare su saboda yawan maganarsu .
Kada ku zama kamarsu , domin Ubanku ya san bukatarku tun kafin ku roƙe shi .
Saboda haka sai ku yi addu'a kamar haka , ‘ Ya Ubanmu , wanda yake cikin Sama , A kiyaye sunanka da tsarki .
Mulkinka yă zo , A aikata nufinka a duniya kamar yadda ake yi a Sama .
Ka ba mu abincinmu na yau .
Ka gafarta mana laifofinmu , Kamar yadda mu ma muke gafarta wa waɗanda suke yi mana laifi .
Kada ka kai mu wurin jaraba , Amma ka cece mu daga Mugun . ’
Domin in kun yafe wa mutane laifofinsu , Ubanku na Sama zai yafe muku .
In kuwa ba ku yafe wa mutane laifofinsu ba , Ubanku ma ba zai yafe muku naku ba . ”
“ In kuma kuna yin azumi , kada ku turɓune fuska kamar munafukai , don sukan yanƙwane fuska , don dai mutane su ga suna azumi ne . Hakika , ina gaya muku , sun sami iyakar ladansu ke nan .
Amma in kana azumi , ka shafa mai a ka , ka kuma wanke fuska ,
don kada mutane su ga alama kana azumi , sai dai Ubanku da yake ɓoye ya gani . Ubanku kuma da yake ganin abin da ake yi a asirce , zai sāka maka . ”
“ Kada ku tara wa kanku dukiya a duniya , inda asu da tsatsa suke ɓatawa , inda ɓarayi kuma ke fasawa suke yi sata .
Sai dai ku tara wa kanku dukiya a Sama , inda ba asu da tsatsa da za su ɓata , inda kuma ba ɓarayin da za su fasa su yi sata .
Domin kuwa inda dukiyarka take , a can zuciyarka ma take . ”
“ Ido shi ne fitilar jiki . In idonka lafiyayye ne , duk jikinka ma sai ya cika da haske .
In kuwa idonka da lahani , duk jikinka sai ya cika da duhu . To , in hasken da yake gare ka duhu ne , ina misalin yawan duhun ! ”
“ Ba mai iya bauta wa iyayengiji biyu ; ko dai ya ƙi ɗaya , ya so ɗaya , ko kuwa ya amince wa ɗayan , ya raina ɗayan . Ba dama ku bauta wa Allah da dukiya gaba ɗaya . ”
“ Saboda haka ina gaya muku , kada ku damu a kan rayuwarku game da abin da za ku ci , da abin da za ku sha , ko kuwa jikinku , abin da za ku yi sutura . Ashe , rai bai fi abinci ba ? Jiki kuma bai fi tufafi ba ?
Ku dubi dai tsuntsaye . Ai , ba sa shuka , ba sa girbi , ba sa kuma tarawa a rumbuna , amma kuwa Ubanku na Sama yana ci da su . Ashe , ko ba ku fi martaba nesa ba ?
Wane ne a cikinku , don damuwarsa , zai iya ƙara ko da taƙi ga tsawon rayuwarsa ?
To , don me kuke damuwa a kan tufafi ? Ku dubi dai furannin jeji , yadda suke girma , ba sa aikin fari , ba sa na baƙi ,
duk da haka ina gaya muku , ko Sulemanu ma , shi da adonsa duk , bai taɓa yin adon da ya fi na ɗayansu ba .
To , ga shi , Allah yana ƙawata tsire-tsiren jeji ma haka , waɗanda yau suke raye , gobe kuwa a jefa su a wuta , balle ku ? Ya ku masu ƙarancin bangaskiya !
Don haka kada ku damu , cewa , ‘ Me za mu ci ? ’ ko , ‘ Me za mu sha ? ’ ko kuwa , ‘ Me za mu sa ? ’
Ai , al'ummai ma suna ta neman duk irin waɗannan abubuwa , Ubanku na Sama kuwa ya san kuna bukatarsu duka .
Muhimmin abu na farko , sai ku ƙwallafa rai ga al'amuran Mulkin Allah , da kuma adalcinsa , har ma za a ƙara muku dukan waɗannan abubuwa .
“ Saboda haka kada ku damu don gobe , ai , gobe ta Allah ce . Dawainiyar yau ma ta isa , wahala . ”
“ Kada ku ɗora wa kowa laifi , don kada a ɗora muku .
Don da irin hukuncin da kuka zartar , da shi za a zartar muku . Mudun da kuka auna , da shi za a auna muku .
Don me kake duban ɗan hakin da yake idon ɗan'uwanka , amma gungumen da yake a naka ido ba ka kula ba ?
Ko kuwa yaya za ka iya ce wa ɗan'wanku , ‘ Bari in cire maka ɗan hakin daga idonka , ’ alhali kuwa da gungume naka ido ?
Kai munafuki ! Sai ka fara cire gungumen da yake idonka tukuna , sa'an nan ka gani sosai yadda za ka cire ɗan hakin daga idon ɗan'uwanka .
“ Kada ku ba karnuka abin da yake tsattsarka . Kada kuma ku jefa wa alhanzir lu'ulu'unku , don kada su tattake su , su juyo su kyakketa ku . ”
“ Ku yi ta roƙo , za a ba ku . Ku yi ta nema , za ku samu . Ku yi ta ƙwanƙwasawa , za a kuwa buɗe muku .
Duk wanda ya roƙa , akan ba shi , mai nema yana tare da samu . Wanda ya ƙwanƙwasa kuma za a buɗe masa .
To , wane ne a cikinku , ɗansa zai roƙe shi gurasa , ya ba shi dutse ?
Ko kuwa ya roƙe shi kifi , ya ba shi maciji ?
To , ku da kuke mugaye ma , kuka san yadda za ku ba 'ya'yanku kyautar kyawawan abubuwa , balle Ubanku na Sama da zai ba da abubuwan alheri ga masu roƙonsa ?
Saboda haka duk abin da kuke so mutane su yi muku , ku ma sai ku yi musu , domin wannan shi ne Attaura da koyarwar annabawa . ”
“ Ku shiga ta ƙunƙuntar ƙofa , gama ƙofa zuwa hallaka faffaɗa ce , hanyarta mai sauƙin bi ce , masu shiga ta cikinta suna da yawa .
Domin kuwa ƙofar zuwa rai ƙunƙunta ce , hanyarta mai wuyar bi ce , masu samunta kuwa kaɗan ne . ”
“ Ku kula da annabawan ƙarya , waɗanda sukan zo muku da siffar tumaki , amma a zuci kyarketai ne masu ƙāwa .
Za ku gane su ta irin aikinsu . A iya ciran inabi a jikin ƙaya , ko kuwa ɓaure a jikin sarƙaƙƙiya ?
Haka kowane itacen kirki yakan haifi kyawawan 'ya'ya . Mummunan itace kuwa yakan haifi munanan 'ya'ya .
Kyakkyawan itace ba dama ya haifi munanan 'ya'ya . Haka kuma mummunan itace ba dama ya haifi kyawawan 'ya'ya .
Duk itacen da ba ya 'ya'ya masu kyau , sai a sare shi a jefa a wuta .
Don haka , da irin aikinsu za a gane su . ”
“ Ba duk mai ce mini , ‘ Ya Ubangiji , ya Ubangiji , ’ ne zai shiga Mulkin Sama ba , sai dai wanda ya yi abin da Ubana da yake cikin Sama yake so .
A ranar nan da yawa za su ce mini , ‘ Ya Ubangiji , ya Ubangiji , ashe , ba mu yi annabci da sunanka ba ? Ba mu fitar da aljannu da sunanka ba ? Ba mu kuma yi ayyukan al'ajabi masu yawa da sunanka ba ? ’
Sa'an nan zan ce musu , ‘ Ni ban taɓa saninku ba . Ku rabu da ni , ku masu yin mugun aiki . ’ ”
“ Saboda haka , kowa da yake jin maganar nan tawa , yake kuma aikata ta , za a kwatanta shi da mutum mai hikima , wanda ya gina gidansa a kan fā .
Da ruwa ya sauko , koguna suka yi cikowa , iska ta taso ta bugi gidan , amma bai faɗi ba , domin an gina shi a kan fā ne .
Kowa ya ji maganar nan tawa , bai aikata ta kuma ba , za a misalta shi da wawan mutum , wanda ya gina gidansa a kan rairayi .
Da ruwa ya sauko , koguna suka yi cikowa , sai iska ta taso ta bugi gidan har ya rushe , mummunar ragargajewa kuwa ! ”
Da Yesu ya gama duk wannan magana , sai taro suka yi mamakin koyarwarsa ,
domin yana koya musu da hakikancewa , ba kamar malamansu na Attaura ba .
Da ya sauko daga dutsen , sai taro masu yawan gaske suka bi shi .
Sai ga wani kuturu ya zo gunsa ya yi masa sujada , ya ce , “ Ya Ubangiji , in dai ka yarda , kana da iko ka tsarkake ni . ”
Sai Yesu ya miƙa hannu , ya taɓa shi , ya ce , “ Na yarda , ka tsarkaka . ” Nan take kuturtarsa ta warke .
Sai Yesu ya ce masa , “ Ka kula fa , kada ka gaya wa kowa kome . Sai dai ka je wurin firist ya gan ka , ka kuma yi sadaka domin tabbatarwa a gare su , kamar yadda Musa ya umarta . ”
Yana shiga Kafarnahum ke nan , sai wani jarumi ya zo gunsa ya roƙe shi ,
ya ce , “ Ya Ubangiji , yarona yana kwance a gida , ya zama shanyayye , yana shan azaba ƙwarai . ”
Yesu ya ce masa , “ Zan zo in warkar da shi . ”
Sai jarumin , ya ce , “ Ya Ubangiji , ban isa har ka zo gidana ba , amma sai ka yi magana kawai , yarona kuwa zai warke .
Don ni ma a hannun wani nake , da kuma soja a hannuna , sai in ce wa wannan , ‘ Je ka , ’ sai ya je , wani kuwa in ce masa , ‘ Zo , ’ sai ya zo , in ce wa bawana , ‘ Yi abu kaza , ’ sai ya yi . ”
Da Yesu ya ji haka , sai ya yi mamaki , har ya ce wa mabiyansa , “ Gaskiya , ina gaya muku , ko a cikin Isra'ila ban taɓa samun bangaskiya mai ƙarfi irin wannan ba .
Ina kuma gaya muku , da yawa za su zo daga gabas da yamma su zauna cin abinci tare da Ibrahim , da Ishaku , da Yakubu a Mulkin Sama ,
'ya'yan Mulki kuwa sai a jefa su matsanancin duhu . Nan za su yi kuka da cizon haƙora . ”
Sai Yesu ya ce wa jarumin , “ Je ka , ya zama maka gwargwadon bangaskiyar da ka yi . ” Nan take yaronsa ya warke .
Da Yesu ya shiga gidan Bitrus , sai ya ga surukar Bitrus tana kwance da zazzaɓi .
Sai ya taɓa hannunta , zazzaɓin kuwa ya sake ta , ta kuma tashi ta yi masa hidima .
Da maraice ya yi , sai suka kakkawo masa masu aljannu da yawa . Da magana kawai ya fitar da aljannun , ya kuma warkar da dukan marasa lafiya .
Wannan kuwa domin a cika faɗar Annabi Ishaya ne cewa , “ Da kansa ya ɗebe rashin lafiyarmu , ya ɗauke cucecucenmu . ”
To , da Yesu ya ga taro masu yawan gaske sun kewaye shi , sai ya yi umarni a koma wancan hayi .
Sai wani malamin Attaura ya zo ya ce masa , “ Malam , zan bi ka duk inda za ka je . ”
Yesu ya ce masa , “ Yanyawa da ramummukansu , tsuntsaye kuma da sheƙunan , amma Ɗan Mutum ba shi da wurin shaƙatawa . ”
Sai ɗaya daga almajiran ya ce masa , “ Ya Ubangiji , ka bar ni tukuna in je in binne tsohona . ”
Amma Yesu ya ce masa , “ Bi ni . Bari matattu su binne 'yan'uwansu matattu . ”
Da ya shiga jirgi , almajiransa suka bi shi .
Sai ga wani babban hadiri ya taso a teku , har raƙuman ruwa suka fara shan kan jirgin , amma yana barci .
Sai almajiransa suka je suka tashe shi , suka ce , “ Ya Ubangiji , ka cece mu , za mu hallaka ! ”
Ya ce musu , “ Don me kuka firgita haka , ya ku masu ƙarancin bangaskiya ? ” Sa'an nan ya tashi , ya tsawata wa iskar da ruwan . Sai wurin duk ya yi tsit !
Mutanen suka yi al'ajabi , suka ce , “ Wane irin mutum ne wannan , wanda har iska da ruwan teku ma suke masa biyayya ? ”
Da ya isa wancan hayi a ƙasar Garasinawa , mutum biyu masu aljannu suka fito daga makabarta suka tarye shi . Don kuwa su abin tsoro ne ƙwarai , har ba mai iya bi ta wannan hanya .
Sai suka ƙwala ihu suka ce , “ Ina ruwanka da mu , kai Ɗan Allah ? Ka zo nan ne ka yi mana azaba tun kafin lokaci ya yi ? ”
Nesa kuma kaɗan akwai wani babban garken aladu suna kiwo .
Sai aljannun suka roƙe shi , suka ce , “ In ka fitar da mu , tura mu cikin garken aladun nan . ”
Ya ce musu , “ To , ku je . ” Sai suka fita , suka shiga aladun . Sai kuwa duk garken suka rugungunta ta gangaren , suka faɗa tekun , suka hallaka a ruwa .
Masu kiwon aladun suka gudu , suka shiga gari , suka yi ta ba da labarin kome da kome , da kuma abin da ya auku ga masu aljannun .
Sai ga duk jama'ar garin sun firfito su taryi Yesu . Da suka gan shi , sai suka roƙe shi ya bar musu ƙasarsu .
Da ya shiga jirgi , ya haye ya je garinsu .
Sai aka kawo masa wani shanyayye , kwance a gado . Da Yesu ya ga bangaskiyarsu , sai ya ce wa shanyayyen , “ Ɗana , ka yi farin ciki , an gafarta maka zunubanka . ”
Sai waɗansu malaman Attaura suka ce a ransu , “ Wannan mutum , ai , saɓo yake ! ”
Yesu kuwa , da yake ya san tunaninsu , ya ce , “ Don me kuke mugun tunani a zuciyarku ?
Wanne ya fi sauƙi , a ce , ‘ An gafarta maka zunubanka , ’ ko kuwa a ce , ‘ Tashi ka yi tafiya ? ’
Amma domin ku sakankance Ɗan Mutum yana da ikon gafarta zunubi a duniya ” - sai ya ce wa shanyayyen “ Tashi , ka ɗauki shimfiɗarka ka tafi gida . ”
Shi kuwa ya tashi ya tafi gida .
Da taron suka ga haka , sai tsoro ya kama su , suka ɗaukaka Allah , wanda ya ba mutane iko haka .
Da Yesu ya yi gaba , ya ga wani mutum mai suna Matiyu a zaune , yana aiki a wurin karɓar haraji . Ya ce masa , “ Bi ni . ” Sai ya tashi ya bi shi .
Sa'ad da kuwa Yesu yake cin abinci a gida , sai ga masu karɓar haraji da masu zunubi da yawa sun zo , sun zauna tare da shi da almajiransa .
Da Farisiyawa suka ga haka , sai suka ce wa almajiransa , “ Don me malaminku yake ci tare da masu karɓar haraji da masu zunubi ? ”
Amma da Yesu ya ji haka ya ce , “ Ai , lafiyayyu ba ruwansu da likita , sai dai marasa lafiya .
Sai ku fahimci ma'anar wannan tukuna , ‘ Ni kam , zaman jinƙai nake nema a gare ku , ba hadaya ba . ’ Ba domin in kira masu adalci na zo ba , sai dai masu zunubi . ”
Sai almajiran Yahaya suka zo wurinsa , suka ce , “ Don me mu da Farisiyawa mukan yi azumi , amma naka almajiran ba sa yi ? ”
Sai Yesu ya ce musu , “ Abokan ango sa yi baƙin ciki tun ango yana tare da su ? Ai , lokaci yana zuwa da za a ɗauke musu angon . A sa'an nan ne fa za su yi azumi .
Ba mai mahon tsohuwar tufa da sabon ƙyalle , don mahon zai kece tsohuwar tufar , har ma ta fi dā kecewa .
Ba kuma mai ɗura sabon ruwan inabi a tsofaffin salkuna . In ma an ɗura , sai salkunan su fashe , ruwan inabin ya zube , salkunan kuma su lalace . Sabon ruwan inabi , ai , sai sababbin salkuna . Ta haka an tserar da duka biyu ke nan . ”
Yana cikin yi musu magana haka , sai ga wani shugaban jama'a ya zo , ya yi masa sujada , ya ce , “ Yanzu yanzu 'yata ta rasu , amma ka zo ka ɗora mata hannu , za ta rayu . ”
Sai Yesu ya tashi , ya bi shi tare da almajiransa .
Ga kuma wata mace wadda ta shekara goma sha biyu tana zub da jini , ta raɓo ta bayansa , ta taɓa gezar mayafinsa ,
domin ta ce a ranta , “ Ko da mayafinsa ma na taɓa , sai in warke . ”
Sai Yesu ya juya , yā gan ta , ya ce , “ 'Yata , ki yi farin ciki , bangaskiyarki ta warkar da ke . ” Nan take matar ta warke .
Da Yesu ya isa gidan shugaban jama'ar , ya kuma ga masu busar sarewa da taro suna ta hayaniya ,
sai ya ce , “ Ku ba da wuri , ai , yarinyar ba matacciya take ba , barci take yi . ” Sai suka yi masa dariyar raini .
Amma da aka fitar da taron waje , ya shiga ya kama hannunta , sai kuwa yarinyar ta tashi .
Wannan labarin kuwa ya bazu a duk ƙasar .
Da Yesu ya yi gaba daga nan , sai waɗansu makafi biyu suka bi shi , suna ɗaga murya suna cewa , “ Ya Ɗan Dawuda , ka yi mana jinƙai . ”
Da ya shiga wani gida sai makafin suka zo gare shi . Yesu ya ce musu , “ Kun gaskata ina da ikon yin haka ? ” Sai suka ce masa , “ I , ya Ubangiji ! ”
Sa'an nan ya taɓa idanunsu , ya ce , “ Yă zama muku gwargwadon bangaskiyarku . ”
Sai idanunsu suka buɗe . Amma Yesu ya kwaɓe su ƙwarai , ya ce , “ Kada fa kowa ya ji labarin . ”
Amma suka tafi suka yi ta baza labarinsa a duk ƙasar .
Sun tashi ke nan , sai aka kawo masa wani bebe mai aljan .
Bayan an fitar da aljanin , sai beben ya yi magana , taron kuwa suka yi mamaki , suka ce , “ Kai ! Ba a taɓa ganin irin wannan a cikin Isra'ila ba . ”
Amma sai Farisiyawa suka ce , “ Ai , da ikon sarkin aljannu yake fitar da aljannu . ”
Sai Yesu ya zazzaga dukan garuruwa da ƙauyuka , yana koyarwa a majami'unsu , yana yin bisharar Mulkin Allah , yana kuma warkar da kowace irin cuta da rashin lafiya .
Amma da ya ga taro masu yawa sai ya ji tausayinsu , domin suna shan wahala , suna nan a warwatse kamar tumaki da ba makiyayi .
Sai ya ce wa almajiransa , “ Girbin yana da yawa , amma masu yinsa kaɗan ne .
Saboda haka ku roƙi Ubangijin girbin ya turo masu girbi , su yi masa girbi . ”
Sai ya kira almajiransa goma sha biyu , ya kuma ba su ikon fitar da baƙaƙen aljannu , su warkar da kowace irin cuta da rashin lafiya .
To , ga sunayen manzannin nan goma sha biyu . Da fari , Saminu , wanda ake kira Bitrus , da ɗan'uwansa Andarawas , da Yakubu ɗan Zabadi , da ɗan'uwansa Yahaya ,
da Filibus , da Bartalamawas , da Toma , da Matiyu mai karɓar haraji , da Yakubu ɗan Halfa , da Yahuza ,
da Saminu Bakan'ane , da kuma Yahuza Iskariyoti wanda ya bashe shi .
Su sha biyun nan ne Yesu ya aika , ya yi musu umarni , ya ce , “ Kada ku shiga ƙasar al'ummai , ko kuma kowane garin Samariyawa .
Sai dai ku je wurin batattun tumakin jama'ar Isra'ila ,
kuna wa'azi , kuna cewa , ‘ Mulkin Sama ya kusato . ’
Ku warkar da marasa lafiya , ku ta da matattu , ku tsarkake kutare , ku kuma fitar da aljannu . Kyauta kuka samu , ku kuma bayar kyauta .
Kada ku riƙi kuɗin zinariya , ko na azurfa , ko na tagulla a ɗamararku ,
kada kuma ku ɗauki burgami a tafiyarku , ko taguwa biyu , ko takalma , ko sanda , don ma'aikaci ya cancanci hakkinsa .
Duk gari ko ƙauyen da kuka shiga , ku nemi mai mutunci a cikinsa , ku kuma baƙunce shi har ku tashi .
In za ku shiga gidan ku ce , ‘ Salama a gare ku . ’
In gidan na kirki ne , salamarku tă tabbata a gare shi . In kuwa ba na kirki ba ne , to , tă komo muku .
Kowa kuma ya ƙi yin na'am da ku , ko kuwa ya ƙi sauraron maganarku , da fitarku gidan ko garin , sai ku karkaɗe ƙurar ƙafafunku .
Hakika , ina gaya muku , a Ranar Shari'a za a fi haƙurce wa ƙasar Saduma da ta Gwamrata a kan garin nan . ”
“ Ga shi , na aike ku kamar tumaki a tsakiyar kyarketai . Don haka sai ku zama masu azanci kamar macizai , da kuma marasa ɓarna kamar kurciyoyi .
Ku yi hankali da mutane , don za su kai ku gaban majalisa , su kuma yi muku bulala a majami'arsu .
Za su kuma ja ku gaban mahukunta da sarakuna saboda ni , domin ku ba da shaida a gabansu , a gaban al'ummai kuma .
A lokacin da suka ba da ku , kada ku damu da yadda za ku yi magana , ko kuwa abin da za ku faɗa , domin za a ba ku abin da za ku faɗa a lokacin .
Domin ba ku ne kuke magana ba , Ruhun Ubanku ne yake magana ta bakinku .
'Dan'uwa zai ba da ɗan'uwansa a kashe shi , uba kuwa ɗansa . 'Ya'ya kuma za su tayar wa iyayensu , har su sa a kashe su .
Kowa kuma zai ƙi ku saboda sunana . Amma duk wanda ya jure har ƙarshe , zai sami ceto .
In sun tsananta muku a wannan gari , ku gudu zuwa na gaba . Gaskiya , ina gaya muku , kafin ku gama zazzaga dukan garuruwan Isra'ila , Ɗan Mutum zai zo .
“ Almajiri ba ya fin malaminsa , bawa kuma ba ya fin ubangijinsa .
Ya isa wa almajiri ya zama kamar malaminsa , bawa kuma kamar ubangijinsa . In har sun kira maigida Ba'alzabul , to , mutanen gidansa kuma fa ? ”
“ Don haka kada ku ji tsoronsu , domin ba abin da yake a rufe da ba zai tonu ba , ko kuwa abin da yake a ɓoye da ba za a bayyana ba .
Abin da nake gaya muku a asirce , ku faɗa a sarari . Abin da kuma kuka ji a raɗe , ku yi shelarsa daga kan soraye .
Kada ku ji tsoron masu kisan mutum , amma ba sa iya kashe kurwarsa . Sai dai ku ji tsoron wannan da yake da ikon hallaka kurwar da jikin duka a Gidan Wuta .
Ashe , ba gwara biyu ne kobo ba ? Ba kuwa ɗayarsu da za ta mutu , ba da yardar Ubanku ba .
Ai , ko da gashin kanku ma duk a ƙidaye yake .
Kada ku ji tsoro . Ai , martabarku ta fi ta gwara masu yawa . ”
“ Kowa ya bayyana yarda a gare ni a gaban mutane , ni ma zan bayyana yarda a gare shi a gaban Ubana da ke cikin Sama .
Duk wanda kuwa ya yi musun sanina a gaban mutane , ni ma zan yi musun saninsa a gaban Ubana da yake cikin Sama . ”
“ Kada dai ku zaci na zo ne in kawo salama a duniya . A'a , ban zo domin in kawo salama ba , sai dai takobi .
Domin na zo ne in haɗa mutum da mahaifinsa gāba , 'ya da mahaifiyarta , matar ɗa kuma da surukarta .
Zai zamana kuma magabtan mutum su ne mutanen gidansa .
Wanda duk ya fi son mahaifinsa ko mahaifiyarsa fiye da ni , bai cancanci zama nawa ba . Wanda kuma ya fi son ɗansa ko 'yarsa fiye da ni , bai cancanci zama nawa ba .
Wanda kuma bai ɗauki gicciyensa ya bi ni ba , bai cancanci zama nawa ba .
Duk mai son adana ransa , zai rasa shi . Duk kuwa wanda ya rasa ransa saboda ni , adana shi yake yi . ”
“ Wanda ya yi na'am da ku , ya yi na'am da ni ke nan . Wanda ya yi na'am da ni kuwa , to , ya yi na'am da wanda ya aiko ni .
Wanda ya yi na'am da wani annabi domin shi annabi ne , zai sami ladar annabi . Wanda kuma ya yi na'am da adali domin shi adali ne , zai sami ladar adali .
Kowa ya ba ɗaya daga cikin 'yan yaran nan , ko da moɗa guda ta baƙin ruwa , kan shi almajirina ne , hakika , ina gaya muku , ba zai rasa ladarsa ba . ”
Da Yesu ya gama yi wa almajiransa sha biyun nan umarni , sai ya ci gaba daga nan domin ya koyar , yă kuma yi wa'azi a garuruwansu .
To , da Yahaya ya ji a kurkuku labarin ayyukan Almasihu , sai ya aiki almajiransa ,
su ce masa , “ Kai ne mai zuwan nan , ko kuwa mu sa ido ga wani ? ”
Yesu ya amsa musu ya ce , “ Ku je ku gaya wa Yahaya abin da kuka ji , da abin da kuka gani .
Makafi suna samun gani , guragu suna tafiya , ana tsarkake kutare , kurame suna ji , ana ta da matattu , ana kuma yi wa matalauta bishara .
Albarka tā tabbata ga wanda ba ya tuntuɓe sabili da ni . ”
Sun tafi ke nan , sai Yesu ya fara yi wa taro maganar Yahaya , ya ce , “ Kallon me kuka je yi a jeji ? Kyauron da iska take kaɗawa ?
To , kallon me kuka fita ? Wani mai adon alharini ? Ai kuwa , masu adon alharini a fada suke .
To , don me kuka fita ? Ku ga wani annabi ? I , lalle kuwa , har ya fi annabi nesa .
Wannan shi ne wanda labarinsa yake rubuce cewa , ‘ Ga shi , na aiko manzona ya riga ka gaba , Wanda zai shirya maka hanya gabanninka . ’
Hakika ina gaya muku , a cikin duk waɗanda mata suka haifa , ba wanda ya bayyana da ya fi Yahaya Maibaftisma girma . Duk da haka , wanda ya fi ƙanƙanta a Mulkin Sama ya fi shi .
Tun daga zamanin Yahaya Maibaftisma har ya zuwa yanzu , Mulkin Sama yana shan kutse , masu kutsawa kuwa sukan riske shi .
Domin dukan annabawa da Attaura sun yi annabci har ya zuwa kan Yahaya .
In kuma za ku karɓa , shi ne Iliya da dā ma zai zo .
Duk mai kunnen ji , yă ji .
“ To , da me zan kwatanta zamanin nan ? Kamar yara ne da suke zaune a kasuwa , suna kiran abokan wasansu , suna cewa ,
‘ Mun busa muku sarewa , ba ku yi rawa ba , Mun yi makoki , ba ku yi kuka ba ! ’
“ Ga shi , Yahaya ya zo , ya ƙi ciye-ciye da shaye-shaye , sai suka ce , ‘ Ai , yana da iska . ’
Ga Ɗan Mutum ya zo , yana ci yana sha , sai suka ce , ‘ Ga mai haɗama , mashayi , abokin masu karɓar haraji da masu zunubi ! ’ Duk da haka hikimar Allah , ta aikinta ne ake tabbatar da gaskiyarta . ”
Sai ya fara tsawata wa garuruwan da ya yi yawancin ayyukansa na al'ajabi a cikinsu , don ba su tuba ba .
“ Kaitonki , Korasinu ! Kaitonki , Betsaida ! Da mu'ujizan da aka yi a cikinku , su aka yi a Taya da Sidon , da tuni sun tuba , suna sanye da tsumma , suna hurwa da toka .
Amma ina gaya muku , a Ranar Shari'a , za a fi haƙurce wa Taya da Sidon a kanku .
Ke kuma Kafarnahum , ɗaukaka ki sama za a yi ? A'a , ƙasƙantar da ke za a yi , har Hades . Da mu'ujizan da aka yi a cikinki , su aka yi a Saduma , da ta wanzu har ya zuwa yau .
Amma ina gaya muku , a Ranar Shari'a , za a fi haƙurce wa Saduma a kanki . ”
A wanna lokaci sai Yesu ya ce , “ Na gode maka ya Uba , Ubangijin Sama da ƙasa , domin ka ɓoye waɗannan al'amura ga masu hikima da masu basira , ka kuma bayyana su ga jahilai .
Hakika na gode maka ya Uba , domin wannan shi ne nufinka na alheri .
Kowane abu Ubana ne ya mallakar mini . Ba kuwa wanda ya san Ɗan sai dai Uban , ba kuma wanda ya san Uban sai Ɗan , da kuma wanda Ɗan ya so ya bayyana wa .
Ku zo gare ni dukanku masu wahala , masu fama da kaya , ni kuwa zan hutasshe ku .
Ku shiga bautata , ku kuma koya a gare ni , domin ni mai tawali'u ne , marar girmankai , za ku kuwa sami kwanciyar rai .
Domin bautata sassauƙa ce , kayana kuma marar nauyi ne . ”
A lokacin nan a ran Asabar , Yesu yana ratsa gonakin alkama . Almajiransa kuwa suna jin yunwa , sai suka fara zagar alkamar suna ci .
Amma da Farisiyawa suka ga haka , suka ce masa , “ Ka ga ! Almajiranka suna yin abin da bai halatta a yi ran Asabar ba . ”
Sai ya ce musu , “ Ashe , ba ku taɓa karanta abin da Dawuda ya yi ba sa'ad da ya ji yunwa , shi da abokan tafiyarsa ?
Yadda ya shiga Ɗakin Allah ya ci keɓaɓɓiyar gurasar nan , wadda bai halatta ya ci , ko abokan tafiyarsa ma su ci ba , sai dai firistoci kaɗai ?
Ko kuwa ba ku taɓa karantawa a Attaura ba , yadda a ran Asabar , firistoci a Haikalin sukan keta dokar Asabar , ba tare da yin wani laifi ba kuwa ?
Ina dai gaya muku , ga wanda ya fi Haikali a nan .
Da kun san ma'anar wannan cewa , ‘ Ni kam , zaman jinƙai nake nema a gare ku , ba hadaya ba , ’ da ba ku ga laifin marasa laifi ba .
Domin Ɗan Mutum shi ne Ubangijin Asabar . ”
Sai ya ci gaba daga nan ya shiga majami'arsu .
Akwai wani mutum a nan kuwa mai shanyayyen hannu . Sai suka tambayi Yesu , suka ce , “ Ya halatta a warkar a ran Asabar ? ” Wannan kuwa don su samu su kai ƙararsa ne .
Ya ce musu , “ Misali , wane ne a cikinku in yana da tunkiya , ta faɗa a rami ran Asabar , ba zai kama ta ya fitar da ita ba ?
Sau nawa mutum ya fi tunkiya daraja ? Domin haka ya halatta a yi alheri a ran Asabar . ”
Sa'an nan ya ce wa mutumin , “ Miƙo hannunka . ” Ya miƙa . Sai ya koma lafiyayye kamar ɗayan .
Amma Farisiyawa suka fita , suka yi shawara a kansa , yadda za su hallaka shi .
Da Yesu ya gane haka , ya tashi daga nan . Sai jama'a da yawa suka bi shi , ya kuwa warkar da su duka .
Sai ya kwaɓe su , kada su bayyana shi .
Wannan kuwa domin a cika faɗar Annabi Ishaya ne cewa ,
“ Ga barana wanda na zaɓa ! Ƙaunataccena , wanda nake farin ciki da shi ƙwarai . Zan sa masa Ruhuna , zai kuma sanar da al'ummai hanyar gaskiya .
Ba zai yi husuma ko magana sama sama ba , Ba kuma wanda zai ji muryarsa a hanya .
Kyauron da ya tanƙwasa ba zai kakkarye shi ba , Fitilar da ta yi kusan mutuwa ba zai bice ta ba , Har ya sa gaskiya ta ci nasara .
Al'ummai kuma za su sa zuciya ga sunansa . ”
Sai aka kawo masa wani bebe kuma makaho mai aljan , ya kuwa warkar da shi , har beben ya yi magana , ya kuma sami gani .
Mutane duk suka yi al'ajabi , suka ce , “ Shin , ko wannan shi ne Ɗan Dawuda ? ”
Amma da Farisiyawa suka ji haka sai suka ce , “ Ai , da ikon Ba'alzabul sarkin aljannu ne kawai , wannan yake fitar da aljannu . ”
Da yake Yesu ya san tunaninsu , sai ya ce musu , “ Duk mulkin da ya rabu a kan gāba , zai lalace . Ba kuma gari ko gidan da ya rabu a kan gāba , da zai ɗore .
In Shaiɗan yana fitar da Shaiɗan , yā rabu a kan gāba ke nan . To , ta yaya mulkinsa zai ɗore ?
In kuwa da ikon Ba'alzabul nake fitar da aljannu , to , 'ya'yanku fa , da ikon wa suke fitarwa ? Saboda haka su ne za su zama alƙalanku .
Ni kuwa in da ikon Ruhun Allah nake fitar da aljannu , ashe , Mulkin Allah ya zo muku ke nan .
Yaya za a iya shiga gidan ƙaƙƙarfan mutum a washe kayansa , in ba an fara ɗaure ƙaƙƙarfan mutumin ba ? Sa'an nan ne za a iya washe gidansa .
Wanda ba nawa ba ne , gāba yake yi da ni . Wanda kuma ba ya taya ni tarawa , watsarwa yake yi .
“ Don haka ina gaya muku , za ā gafarta wa mutane kowane zunubi da saɓo , amma wanda ya saɓi Ruhun , ba za a gafarta masa ba .
Kowa ya aibata Ɗan Mutum , za ā gafarta masa . Amma wanda ya aibata Ruhu Mai Tsarki , ba za a gafarta masa ba , duniya da lahira . ”
“ Ko dai ku ce itace kyakkyawa ne , 'ya'yansa kuma kyawawa , ko kuwa ku ce itace mummuna ne , 'ya'yansa kuma munana . Don itace , ta 'ya'yansa ake gane shi .
Ku macizai ! Yaya za ku iya yin maganar kirki , alhali kuwa ku mugaye ne ? Don abin da ya ci rai , shi mutum yake faɗa .
Mutumin kirki kam , ta kyakkyawar taskar zuciyarsa yakan yi abin kirki , mugu kuwa , ta mummunar taskar zuciyarsa yakan yi mugun abu .
Ina dai gaya muku , a Ranar Shari'a duk hululun da mutum ya yi , za a bincike shi .
Maganarka ce za ta kuɓutar da kai , ko kuma ta hukunta ka . ”
Waɗansu malaman Attaura da Farisiyawa suka amsa masa suka ce , “ Malam , muna so mu ga wata alama daga gare ka . ”
Sai ya amsa musu ya ce , “ 'Yan zamani , mugaye , maciya amana , suke nema su ga wata alama ! Amma ba wata alama da za a nuna musu sai dai ta Annabi Yunusa .
Wato , kamar yadda Yunusa ya yi kwana uku dare da rana cikin wani babban kifi , haka kuma Ɗan Mutum zai yi kwana uku dare da rana a cikin ƙasa .
A Ranar Shari'a mutanen Nineba za su tashi tare da mutanen zamanin nan , su kā da su , don sun tuba saboda wa'azin Yunusa . Ga kuma wanda ya fi Yunusa a nan .
A Ranar Shari'a Sarauniyar Kudu za ta tashi tare da mutanen zamanin nan , ta kā da su , don ta zo ne daga bangon duniya ta ji hikimar Sulemanu . Ga kuma wanda ya fi Sulemanu a nan .
“ Baƙin aljan in ya rabu da mutum , sai ya bi ta wurare marasa ruwa don neman hutu , amma ba ya samu .
Sa'an nan sai ya ce , ‘ Zan koma gidana da na fito . ’ Sa'ad da kuwa ya koma , ya tarar da gidan ba kowa a ciki , shararre , ƙawatacce .
Daga nan ya je ya ɗebo waɗansu aljannu bakwai da suka fi shi mugunta . Sai su shiga su zauna a wurin . Wannan mutum ƙarshen zamansa ya fi na fari lalacewa . Haka zai zama wa wannan mugun zamani . ”
Yana cikin magana da taro , sai ga mahaifiyarsa da 'yan'uwansa suna tsaye a waje , suna nema su yi magana da shi .
Wani ya ce masa , “ Ga tsohuwarka da 'yan'uwanka suna tsaye a waje , suna so su yi magana da kai . ”
Sai ya amsa wa wanda ya gaya masa , ya ce , “ Wace ce tsohuwata , su wane ne kuma 'yan'uwana ? ”
Sai ya miƙa hannu wajen almajiransa , ya ce , “ Ga tsohuwata da 'yan'uwana nan !
Ai , kowa ya yi abin da Ubana da yake cikin Sama yake so , shi ne ɗan'uwana , shi ne 'yar'uwata , shi ne kuma tsohuwata . ”
A ran nan Yesu ya fita daga gidan , ya je ya zauna a gabar teku .
Taro masu yawan gaske suka haɗu a wurinsa , har ya kai shi ga shiga jirgi , ya zauna . Duk taron kuwa suka tsaya a bakin gaci .
Sai ya gaggaya musu abubuwa da yawa da misalai , ya ce , “ Wani mai shuka ya je shuka .
Yana cikin yafe iri sai waɗansu ƙwayoyi suka faɗa a hanya , sai tsuntsaye suka zo suka tsince su .
Waɗansu kuma suka faɗa a wuri mai duwatsu inda ba ƙasa da yawa . Nan da nan sai suka tsiro saboda rashin zurfin ƙasa .
Da rana fa ta ɗaga , sai suka yanƙwane , da yake ba su da saiwa sosai , suka bushe .
Waɗansu kuma suka faɗa cikin ƙaya , sai ƙaya ta tashi ta sarƙe su .
Waɗansu kuma suka faɗa a ƙasa mai kyau , suka yi ƙwaya , waɗansu riɓi ɗari ɗari , waɗansu sittin sittin , waɗansu kuma talatin talatin .
Duk mai kunnen ji , yă ji . ”
Sai almajiran suka zo , suka ce masa , “ Me ya sa kake yi musu magana da misalai ? ”
Ya amsa musu ya ce , “ Ku kam , an yarje muku ku san asiran Mulkin Sama , amma su ba a ba su ba .
Domin mai abu akan ƙara wa , har ya yalwata . Marar abu kuwa , ko ɗan abin da yake da shi ma , sai an karɓe masa .
Shi ya sa nake yi musu magana da misalai , don ko sun duba ba sa gani , ko sun saurara ba sa ji , ba sa kuma fahimta .
Lalle a kansu ne aka cika annabcin Ishaya cewa , ‘ Za ku ji kam , amma ba za ku fahimta ba faufau , Za ku kuma gani , amma ba za ku gane ba faufau ,
Don zuciyar jama'ar nan ta yi kanta , Sun toshe kunnuwansu , Sun kuma runtse idanunsu , Don kada su gani da idanunsu , Su kuma ji da kunnuwansu , Su kuma fahimta a zuciyarsu , Har su juyo gare ni in warkar da su . ’
Albarka tā tabbata ga idanunku domin suna gani , da kuma kunnuwanku domin suna ji .
Hakika , ina gaya muku , annabawa da adalai da yawa sun yi ɗokin ganin abin da kuke gani , amma ba su gani ba , su kuma ji abin da kuke ji , amma ba su ji ba .
“ To , ga ma'anar misalin mai shukar nan .
Wanda duk ya ji Maganar Mulki bai kuma fahimce ta ba , sai Mugun ya zo ya zăre abin da aka shuka a zuciyarsa . Wannan shi ne irin da ya faɗa a hanya .
Wanda ya faɗa a wuri mai duwatsu kuwa , shi ne wanda da zarar ya ji Maganar Allah , sai ya karɓa da farin ciki .
Amma kuwa ba shi da tushe , rashin ƙarƙo gare shi kuma , har in wani ƙunci ko tsanani ya faru saboda Maganar , sai ya yi tuntuɓe .
Wanda ya faɗa cikin ƙaya kuwa , shi ne wanda ya ji Maganar , amma taraddadin duniya da jarabar dukiya sukan sarƙe Maganar , har ta zama marar amfani .
Wanda aka shuka a ƙasa mai kyau kuwa , shi ne wanda yake jin Maganar , ya kuma fahimce ta . Hakika shi ne mai yin amfani har ya yi albarka , wani riɓi ɗari , wani sittin , wani kuma talatin . ”
Ya kawo musu wani misali kuma , ya ce , “ Za a kwatanta Mulkin Sama da mutumin da ya yafa iri mai kyau a gonarsa .
Sa'ad da mutane suke barci , sai magabcinsa ya je ya yafa irin wata ciyawa a cikin alkamar , ya tafi abinsa .
Da shukar ta tashi , ta yi ƙwaya , sai ciyawar ta bayyana .
Sai bayin maigidan suka zo , suka ce masa , ‘ Maigida , ashe , ba kyakkyawan iri ka yafa a gonarka ba ? To , ta yaya ke nan ta yi ciyawa ? ’
Sai ya ce musu , ‘ Wani magabci ne ya yi wannan aiki . ’ Bayin suka ce masa , ‘ To , kana so mu je mu ciccire mu tara ta ? ’
Amma ya ce , ‘ A'a , kada garin cire ciyawar ku tumɓuke har da alkamar ma .
Ku bari su kasance tare har zuwa lokacin yanka . A lokacin yanka kuma zan gaya wa masu yankan su fara yanke ciyawar su tara , su ɗaure dami dami a ƙone , alkamar kuwa su taro ta su sa a taskata . ’ ”
Ya kawo musu wani misali , ya ce , “ Mulkin Sama kamar ƙwayar mastad yake , wadda wani mutum ya je ya shuka a lambunsa .
Ita ce mafi ƙanƙanta a cikin ƙwayoyi , amma in ta girma , sai ta fi duk sauran ganyaye , har ta zama itace , har ma tsuntsaye su zo su yi sheƙarsu a rassanta . ”
Ya kuma ba su wani misali , ya ce , “ Mulkin Sama kamar yisti yake , wanda wata mace ta ɗauka ta cuɗe da mudu uku na garin alkama , har duk garin ya game da yistin . ”
Yesu ya gaya wa taro duk waɗannan abubuwa da misalai . Ba ya faɗa musu kome sai da misali .
Wannan kuwa domin a cika faɗar Annabi Ishaya ne cewa , “ Zan yi magana da misalai , Zan sanar da abin da yake ɓoye tun farkon duniya . ”
Sai ya bar taron , ya shiga gida . Almajiransa kuma suka zo gare shi , suka ce , “ Ka fassara mana misalin nan na ciyawa a gonar . ”
Ya amsa ya ce , “ Mai yafa kyakkyawan irin nan , shi ne Ɗan Mutum .
Gonar kuwa ita ce duniya , kyakkyawan irin nan , su ne 'ya'yan Mulkin Allah , ciyawar kuwa , 'ya'yan Mugun ne .
Magabcin nan da ya yafa ta kuwa , Iblis ne . Lokacin yankan kuwa , ƙarshen duniya ne , masu yankan kuma , mala'iku ne .
Kamar yadda ake tara ciyawa a ƙone ta , haka zai kasance a ƙarshen duniya .
Ɗan Mutum zai aiko mala'ikunsa , za su tattaro duk masu sa mutane laifi , da kuma duk masu yin mugun aiki , su fitar da su daga Mulkinsa ,
su kuma jefa su cikin wuta mai ruruwa . Nan za su yi kuka da cizon hakora .
Sa'an nan ne masu adalci za su haskaka kamar rana a Mulkin Ubansu . Duk mai kunnen ji , yă ji . ”
“ Mulkin Sama kamar dukiya yake da take binne a gona , wadda wani ya samu , ya sāke binnewa . Yana cikin murnarsa , sai ya je yă sayar da dukan mallakarsa , ya sayi gonar . ”
“ Har wa yau kuma Mulkin Sama kamar attajiri yake , mai neman lu'ulu'u masu daraja .
Da ya sami lu'ulu'u ɗaya mai tamanin gaske , sai ya je ya sai da dukan mallakarsa , ya saye shi . ”
“ Har wa yau kuma Mulkin Sama kamar taru yake da aka jefa a teku , ya kamo kifi iri iri .
Da ya cika , aka jawo shi gaci , aka zauna , aka tsince kyawawan kifi , aka zuba a goruna , munanan kuwa aka watsar .
Haka zai kasance a ƙarshen duniya . Mala'iku za su fito , su ware mugaye daga masu adalci ,
su jefa su cikin wuta mai ruruwa . Nan za su yi kuka da cizon hakora . ”
“ Kun fahimci duk wannan ? ” Suka ce masa , “ I . ”
Sai ya ce musu , “ To , duk malamin Attaura da ya zama almajirin Mulkin Sama , kamar maigida yake , wanda ya ɗebo dukiya sabuwa da tsohuwa daga taskarsa . ”
Da Yesu ya gama waɗannan misalai , sai ya tashi daga nan .
Da ya zo garinsu , ya koya musu a majami'arsu , har suka yi mamaki , suka ce , “ Daga ina mutumin nan ya sami wannan hikima haka , da kuma mu'ujizan nan ?
Ashe , wannan ba ɗan masassaƙin nan ba ne ? Mahaifiyarsa ba sunanta Maryamu ba ? 'Yan'uwansa kuwa ba su ne Yakubu , da Yusufu , da Saminu , da kuma Yahuza ba ?
'Yan'uwansa mata ba duk tare da mu suke ba ? To a ina ne mutumin nan ya sami waɗannan abu duka ? ”
Sai suka yi tuntuɓe sabili da shi . Amma Yesu ya ce musu , “ Ai , annabi ba ya rasa girma sai dai a garinsa da kuma a gidansu . ”
Bai kuma yi mu'ujizai masu yawa a can ba , saboda rashin bangaskiyarsu .
A lokacin nan sarki Hirudus ya ji labarin shaharar Yesu .
Sai ya ce wa barorinsa , “ Wannan , ai , Yahaya Maibaftisma ne , shi aka tasa daga matattu , shi ya sa mu'ujizan nan suke aiki ta wurinsa . ”
Don dā ma Hirudus ya kama Yahaya ya ɗaure shi , ya sa shi kurkuku saboda Hirudiya , matar ɗan'uwansa Filibus .
Don dā ma Yahaya ya ce masa bai halatta ya aure ta ba .
Ko da yake yana son kashe shi , yana jin tsoron jama'a , don sun ɗauka shi annabi ne .
To , da ranar haihuwar Hirudus ta kewayo , sai 'yar Hirudiya ta yi rawa a gaban taron , har ta gamshi Hirudus ,
har ma ya yi mata rantsuwa zai ba ta duk abin da ta roƙa .
Amma da mahaifiyarta ta zuga ta , sai ta ce , “ A ba ni kan Yahaya Maibaftisma a cikin akushi yanzu yanzu . ”
Sai sarki ya yi baƙin ciki , amma saboda rantsuwarsa da kuma kunyar baƙinsa , ya yi umarni a ba ta .
Ya aika aka fille wa Yahaya kai a kurkuku ,
aka kuwa kawo kan a cikin akushi , aka ba yarinyar , ita kuma ta kai wa mahaifiyarta .
Almajiransa suka zo suka ɗauki gangar jikin , suka binne , suka kuma je suka gaya wa Yesu .
Da Yesu ya ji haka sai ya tashi daga nan , ya shiga jirgi zuwa wani wuri inda ba kowa , domin ya kaɗaita . Amma da taron jama'a suka ji haka , suka fito daga garuruwa suka bi shi da ƙafa .
Da ya fita daga jirgin ya ga babban taron mutane . Sai ya ji tausayinsu , ya kuma warkar da marasa lafiya a cikinsu .
Da maraice ya yi , almajiransa suka zo gare shi , suka ce , “ Wurin nan fa ba kowa , ga shi kuwa , rana ta sunkuya . Sai ka sallami taron , su tafi ƙauyuka su saya wa kansu abinci . ”
Yesu ya ce , “ Ba lalle su tafi ba . Ku ku ba su abinci mana . ”
Sai suka ce masa , “ Ai , gurasa biyar da kifi biyu kawai muke da su a nan . ”
Sai ya ce , “ Ku kawo mini su . ”
Sa'an nan ya umarci taron su zazzauna a ɗanyar ciyawa . Da ya ɗauki gurasa biyar ɗin da kifi biyun , sai ya ɗaga kai sama , ya yi wa Allah godiya , ya gutsuttsura gurasar , ya yi ta ba almajiransa , almajiran kuma suna bai wa jama'a .
Duka kuwa suka ci suka ƙoshi , har suka kwashe ragowar gutsattsarin , cike da kwando goma sha biyu .
Waɗanda suka ci kuwa misalin maza dubu biyar ne banda mata da yara .
Sai ya sa almajiransa suka shiga jirgi su riga shi hayewa kafin ya sallami taron .
Bayan ya sallami taron , ya hau dutse shi kaɗai domin ya yi addu'a . Har magariba ta yi yana can shi kaɗai .
Sa'an nan kuwa jirgin yana tsakiyar teku , raƙuman ruwa suna mangararsa , gama iska tana gāba da su .
Wajen ƙarfe uku na dare sai Yesu ya nufo su , yana tafe a kan ruwan tekun .
Sa'ad da kuwa almajiran suka gan shi yana tafiya a kan ruwan , sai suka firgita suka ce , “ Fatalwa ce ! ” Suka yi kururuwa don tsoro .
Sai nan da nan ya yi musu magana ya ce , “ Ba kome , Ni ne , kada ku ji tsoro . ”
Sai Bitrus ya amsa ya ce , “ Ya Ubangiji , in kai ne , to , ka umarce ni in zo gare ka a kan ruwan . ”
Ya ce , “ Zo mana . ” Sai Bitrus ya fita daga jirgin , ya taka ruwa ya nufi gun Yesu .
Amma da ya ga iska ta yi ƙarfi sai ya ji tsoro . Da ya fara nutsewa sai ya yi kururuwa , ya ce , “ Ya Ubangiji , ka cece ni ! ”
Nan da nan Yesu ya miƙa hannu ya kamo shi , ya ce masa , “ Ya kai mai ƙarancin bangaskiya , don me ka yi shakka ? ”
Da shigarsu jirgin iska ta kwanta .
Na cikin jirgin suka yi masa sujada , suka ce , “ Hakika kai Ɗan Allah ne . ”
Da suka haye , suka sauka a ƙasar Janisarata .
Da mutanen garin suka shaida shi , sai suka aika ko'ina a duk karkarar , aka kakkawo masa dukan marasa lafiya ,
suka roƙe shi su taɓa ko da gezar mayafinsa ma , iyakar waɗanda suka taɓa kuwa suka warke .
Waɗansu Farisiyawa da malaman Attaura suka zo wurin Yesu daga Urushalima , suka ce ,
“ Don me almajiranka suke keta al'adun shugabanni ? Domin ba sa wanke hannu kafin su ci abinci . ”
Sai ya amsa musu ya ce , “ Ku kuma don me kuke keta umarnin Allah saboda al'adunku ?
Domin Allah ya yi umarni ya ce , ‘ Ka girmama mahaifinka da mahaifiyarka , ’ kuma ‘ Wanda ya zagi mahaifinsa ko mahaifiyarsa lalle a kashe shi . ’
Amma ku kukan ce , ‘ Kowa ya ce wa mahaifinsa ko mahaifiyarsa , “ Duk abin da dā za ku samu a gare ni an ba Allah , ” to , ba lalle ya girmama mahaifinsa ba ke nan . ’
Wato , saboda al'adunku kun mai da Maganar Allah banza .
Ku munafukai ! Daidai ne Ishaya ya yi annabci a kanku , da ya ce ,
‘ Al'ummar nan a baka kawai suke girmama ni , Amma a zuci nesa suke da ni .
A banza suke bauta mini , Don ka'idodin da suke koyarwa umarnin ɗan adam ne . ’ ”
Ya kira taro ya ce musu , “ Ku saurara , ku fahimta .
Ba abin da yake shiga mutum ta baka ne yake ƙazanta shi ba , abin da yake fita ta baka yake ƙazanta mutum . ”
Sai almajiran suka zo suka ce masa , “ Ka san Farisiyawa sun ji haushi da suka ji maganar nan ? ”
Ya amsa ya ce , “ Duk dashen da ba Ubana da yake Sama ne ya dasa ba , za a tumɓuke shi .
Ƙyale su kawai , makafin jagora ne . In kuwa makaho ya yi wa makaho jagora , ai , duk biyu sai su faɗa a rami . ”
Amma Bitrus ya ce masa , “ A yi mana fassarar misalin nan . ”
Yesu ya ce , “ Ku ma , ashe , har yanzu ba ku fahimta ba ?
Ashe , ba ku gane ba , kome ya shiga mutum ta baka , cikinsa ya shiga , ta haka kuma zai fice ?
Amma abin da ya fito ta baka , daga zuci yake , shi ne kuwa yake ƙazantar da mutum .
Don daga zuci mugayen tunani suke fitowa , kamar su kisankai , da zina , da fasikanci , da sata , da shaidar zur , da yanke .
Waɗannan suke ƙazantar da mutum . Amma a ci da hannu marar wanki ba ya ƙazantar da mutum . ”
Yesu ya tashi daga nan , ya tafi zuwa ƙasar Taya da Sidon .
Ga wata Bakan'aniya mutuniyar ƙasar , ta zo , ta ɗaga murya ta ce , “ Ya Ubangiji , Ɗan Dawuda , ka yi mani jinƙai . Wani aljani ya bugi 'yata , ba yadda take . ”
Amma bai ce da ita kanzil ba . Sai almajiransa suka zo suka roƙe shi , suka ce , “ Sallame ta mana , tana binmu tana cika mana kunne da kuka . ”
Ya amsa ya ce , “ Ni wurin ɓatattun tumakin jama'ar Isra'ila kaɗai aka aiko ni . ”
Amma ta zo ta durƙusa a gabansa , ta ce , “ Ya Ubangiji , ka taimake ni mana ! ”
Ya amsa ya ce , “ Ai , bai kyautu a bai wa karnuka abincin 'ya'ya ba . ”
Sai ta ce , “ I , haka ne , ya Ubangiji , amma ai , karnuka sukan ci suɗin 'ya'ya . ”
Sai Yesu ya amsa mata ya ce , “ Kai , uwargida , bangaskiyarki da yawa take ! Yă zamar miki yadda kike so . ” Nan take 'yarta ta warke .
Yesu ya tashi daga nan , ya bi ta bakin Tekun Galili . Sai ya hau dutse ya zauna a can .
Taro masu yawan gaske suka zo wurinsa , suka zazzo da guragu , da masu dungu , da makafi , da bebaye , da kuma waɗansu da yawa , suka ajiye su a gabansa , ya kuwa warkar da su .
Har jama'ar suka yi ta al'ajabi da ganin bebaye suna magana , masu dungu sun sami gaɓoɓinsu , guragu suna tafiya , makafi kuma suna gani , duk suka ɗaukaka Allah na Isra'ila .
Yesu ya kira almajiransa , ya ce , “ Ina jin tausayin wannan taro , don yau kwanansu uku ke nan a guna ba su da wani abinci . Ba na kuwa so in sallame su da yunwa haka , kada su kasa a hanya . ”
Sai almajiran suka ce masa , “ Ina za mu samo gurasa a jeji haka da za ta isa ciyar da ƙasaitaccen taro haka ? ”
Yesu ya ce musu , “ Gurasa nawa ke gare ku ? ” Suka ce , “ Bakwai , da ƙananan kifaye kaɗan . ”
Sai ya umarci taron su zauna a ƙasa .
Da ya ɗauki gurasa bakwai ɗin da kifayen nan , ya yi godiya ga Allah , sai ya gutsuttsura , ya yi ta ba almajiran , almajiran kuma suna , bai wa jama'a .
Duka kuwa suka ci suka ƙoshi , har suka kwashe ragowar gutsattsarin , cike da manyan kwanduna bakwai .
Waɗanda suka ci kuwa maza dubu huɗu ne , banda mata da yara .
Da ya sallami taron ya shiga jirgi ya tafi ƙasar Magadan .
Farisiyawa da Sadukiyawa suka zo suka roƙe shi ya nuna musu wata alama daga Sama , domin su gwada shi .
Ya amsa musu ya ce , “ In magariba ta yi , kuka ga sama ta yi ja , kukan ce , ‘ Aha , gari zai yi sarari . ’
Da safe kuma in kun ga sama ta yi ja , ta kuma gama gari , kukan ce , ‘ Yau kam , za a yi hadiri . ’ Kuna iya gane yanayin sararin sama , amma ba kwa iya gane alamun zamanin nan .
'Yan zamani , mugaye , maciya amana , suke nema su ga wata alama , amma ba wata alamar da za a nuna musu , sai dai ta Yunusa . ” Sai ya bar su ya tafi .
Da almajiran suka isa wancan ƙetare , ashe , sun manta ba su kawo gurasa ba .
Sai Yesu ya ce musu , “ Ku kula , ku yi hankali da yistin Farisiyawa da na Sadukiyawa . ”
Sai suka yi magana da juna suka ce , “ Ba mu kawo gurasa ba fa ! ”
Da Yesu ya lura da haka sai ya ce , “ Ya ku masu ƙarancin bangaskiya , don me kuke magana da juna a kan ba ku zo da gurasa ba ?
Ashe , har yanzu ba ku gane ba ? Ba ku tuna da gurasa biyar ɗin nan na mutum dubu biyar ba ? Kwando nawa kuka ɗauka ?
Ko kuma gurasan nan bakwai na mutum dubu huɗu , manyan kwanduna nawa kuka ɗauka ?
Yaya kuka kasa ganewa ? Ba zancen gurasa na yi ba , sai dai ku yi hankali da yistin Farisiyawa da na Sadukiyawa . ”
Sa'an nan ne fa suka fahimta cewa , ba ce musu ya yi , su yi hankali da yistin gurasa ba , sai dai su yi hankali da koyarwar Farisiyawa da ta Sadukiyawa .
To , da Yesu ya shiga ƙasar Kaisariya Filibi , sai ya tambayi almajiransa ya ce , “ Wa mutane suke cewa , Ɗan Mutum yake ? ”
Sai suka ce , “ Waɗansu suna cewa , Yahaya Maibaftisma , waɗansu kuwa Iliya , waɗansu kuma Irmiya , ko kuwa ɗaya daga cikin annabawa . ”
Ya ce musu , “ Amma ku fa , wa kuke cewa , nake ? ”
Sai Bitrus ya amsa , ya ce , “ Kai ne Almasihu , Ɗan Allah Rayayye . ”
Yesu ya amsa masa ya ce , “ Kai mai albarka ne , Saminu , ɗan Yunusa ! Domin ba ɗan adam ne ya bayyana maka wannan ba , sai dai Ubana da yake cikin Sama .
Ina dai gaya maka , kai ne Bitrus , a kan dutsen nan ne zan gina ikilisiyata , wadda ikon Hades ba zai rinjaye ta ba .
Zan ba ka mabuɗan Mulkin Sama . Kome ka ƙulla a duniya , zai zama abin da aka riga ƙullewa a Sama ne . Kome ka warware a duniya , zai zama abin da aka riga warwarewa a Sama ne . ”
Sai ya kwaɓi almajiransa ƙwarai kada su gaya wa kowa shi ne Almasihu .
Tun daga lokacin nan Yesu ya fara bayyana wa almajiransa , lalle ne ya tafi Urushalima , ya sha wuya iri iri a hannun shugabanni da manyan firistoci da malaman Attaura , har a kashe shi , a rana ta uku kuma a tashe shi .
Sai Bitrus ya ja shi waje ɗaya , ya fara tsawata masa , ya ce , “ Allah ya sawwaƙe , ya Ubangiji ! Wannan har abada ba zai same ka ba ! ”
Amma Yesu ya juya ya ce wa Bitrus , “ Ka yi nesa da ni , ya Shaiɗan ! Tarko kake a gare ni . Ba ka tattalin al'amuran Allah , sai dai na mutane . ”
Sai Yesu ya ce wa almajiransa , “ Duk mai son bina , sai ya ƙi kansa , ya ɗauki gicciyensa , ya bi ni .
Duk mai son tattalin ransa , zai rasa shi . Duk kuwa wanda ya rasa ransa saboda ni , zai same shi .
Me mutum ya amfana in ya sami duniya duka a bakin ransa ? Me kuma mutum zai iya bayarwa ya fanshi ransa ?
Domin Ɗan Mutum zai zo da ɗaukakar Ubansa tare da mala'ikunsa . A sa'an nan ne zai sāka wa kowane mutum gwargwadon aikinsa .
Hakika , ina gaya muku , akwai waɗansu tsaitsaye a nan da ba za su mutu ba , sai sun ga Ɗan Mutum yana zuwa cikin Mulkinsa . ”
Bayan kwana shida sai Yesu ya ɗauki Bitrus , da Yakubu , da ɗan'uwansa Yahaya , ya kai su a kan wani dutse mai tsawo , su kaɗai .
Sai kamanninsa suka sāke a gabansu , fuskarsa ta yi annuri kamar hasken rana , tufafinsa kuma suka yi fari fat suna haske .
Ga shi , Musa da Iliya sun bayyana a gare su , suna magana da Yesu .
Sai Bitrus ya ce wa Yesu , “ Ya Ubangiji , ya kyautu da muke nan wurin . In kana so , sai in kafa bukkoki uku a nan , ɗaya taka , ɗaya ta Musa , ɗaya kuma ta Iliya . ”
Yana magana ke nan sai ga wani gajimare mai haske ya zo ya rufe su . Aka kuma ji wata murya daga cikin gajimaren , ta ce , “ Wannan shi ne Ɗana ƙaunataccena , wanda nake farin ciki da shi ƙwarai . Ku saurare shi . ”
Da almajiran suka ji haka , sai suka faɗi ƙasa , tsoro ya kama su .
Sai Yesu ya zo ya taɓa su , ya ce , “ Ku tashi , kada ku ji tsoro . ”
Da suka ɗaga kai ba su ga kowa ba , sai Yesu kaɗai .
Suna cikin gangarowa daga dutsen , sai Yesu ya kwaɓe su ya ce , “ Kada ku gaya wa kowa abin da kuka gani , sai an ta da Ɗan Mutum daga matattu . ”
Almajiran suka tambaye shi suka ce , “ To , yaya malaman Attaura suke cewa , lalle ne Iliya ya riga zuwa ? ”
Ya amsa ya ce , “ Lalle Iliya zai zo ne , zai kuwa raya dukan abubuwa .
Amma ina gaya muku , Iliya ya riga ya zo , ba su kuwa san shi ne ba , har ma suka yi masa abin da suka ga dama . Haka kuma Ɗan Mutum zai sha wuya a hannunsu . ”
Sa'an nan ne almajiran suka gane , ashe , zancen Yahaya Maibaftisma yake yi musu .
Da suka isa wurin taro , sai wani mutum ya zo gare shi , ya durƙusa a gabansa , ya ce ,
“ Ya Ubangiji , ka ji tausayin ɗana , yana farfaɗiya , yana shan wuya ƙwarai , sau da yawa yakan faɗa wuta da kuma ruwa .
Na kuwa kai shi wurin almajiranka , amma ba su iya warkar da shi ba . ”
Sai Yesu ya amsa ya ce , “ Ya ku marasa bangaskiya , kangararru na wannan zamani ! Har yaushe zan zama da ku ? Har yaushe kuma zan jure muku ? Ku kawo mini shi nan . ”
Sai Yesu ya tsawata masa , aljanin kuma ya rabu da shi . Nan take yaron ya warke .
Sa'an nan almajiran suka zo wurin Yesu a keɓe , suka ce , “ Me ya sa mu muka kasa fitar da shi ? ”
Ya ce musu , “ Saboda ƙarancin bangaskiyarku . Domin hakika ina gaya muku , da kuna da bangaskiya , ko misalin ƙwayar mustad , da za ku ce wa dutsen nan , ‘ Kawu daga nan , ka koma can ! ’ sai kuwa ya kawu . Ba kuwa abin da zai gagare ku . [
Ai , irin wannan ba ya fita sai da addu'a da azumi . ” ]
Tun suna ƙasar Galili , sai Yesu ya ce musu , “ Za a ba da Ɗan Mutum ga mutane ,
za su kuwa kashe shi , a rana ta uku kuma za a tashe shi . ” Sai duk tsananin baƙin ciki ya rufe su .
Da suka zo Kafarnahum masu karɓar rabin shekel na gudunmawar Haikali suka je wurin Bitrus , suka ce , “ Malaminku yana ba da gudunmawar ? ”
Ya ce , “ I , yakan bayar . ” Da ya dawo gida kuma , sai Yesu ya fara yi masa magana ya ce , “ Me ka gani , Bitrus ? Wurin wa sarakunan duniya suke karɓar kuɗin fito haraji , a wurin 'ya'yansu , ko kuwa daga wurin waɗansu ? ”
Sa'ad da kuma ya ce , “ Daga wurin waɗansu , ” sai Yesu ya ce masa , “ Wato , 'ya'yan an ɗauke musu ke nan .
Duk da haka , don kada mu ba su haushi , ka je teku ka yi fatsa , kifin da ka fara kamawa kuwa shi za ka ɗauka . In ka buɗe bakinsa za ka sami shekel guda a ciki . To , sai ka ɗauki shekel ɗin nan ka kai musu , wato , nawa da naka . ” Wane ne Mafi Girma ? Wane ne Mafi Girma ?
A lokacin nan almajirai suka zo wurin Yesu , suka ce , “ Wa ya fi girma duka a Mulkin Sama ? ”
Sai ya kira wani ƙaramin yaro , ya sa shi a tsakiyarsu ,
ya ce , “ Hakika , ina gaya muku , in ba kun juyo kun zama kamar ƙananan yara ba , har abada ba za ku shiga Mulkin Sama ba .
Duk wanda ya ƙasƙantar da kansa kamar ɗan yaron nan , ai , shi ne mafi girma a Mulkin Sama .
“ Wanda duk ya karɓi ƙaramin yaro ɗaya kamar wannan saboda sunana , Ni ya karɓa .
Amma fa duk wanda ya sa ɗaya daga cikin waɗannan 'yan yara masu gaskatawa da ni ya yi laifi , zai fiye masa a rataya babban dutsen niƙa a wuyarsa , a kuma nutsar da shi a zurfin teku . ”
“ Kaiton duniya saboda sanadodin tuntuɓe ! Lalle sanadodin tuntuɓe ba su da makawa , duk da haka kaiton wanda shi ne sanadin !
In kuwa hannunka ko ƙafarka suna sa ka laifi , to , yanke shi ka yar . Zai fiye maka ka shiga rai dungu ko da gurguntaka , da a jefa ka madawwamiyar wuta da hannu biyu ko ƙafa biyu .
In kuwa idonka yana sa ka laifi , to ƙwaƙule shi ka yar . Zai fiye maka ka shiga rai da ido ɗaya , da a jefa ka Gidan Wuta da ido biyu . ”
“ Ku dai lura , kada ku raina ɗaya daga cikin waɗannan 'yan yara . Ina gaya muku , mala'ikunsu a Sama kullum suna duban fuskar Ubana da yake cikin Sama . [
Domin Ɗan Mutum ya zo ne musamman ceton abin da ya ɓata . ]
To , me kuka gani ? In wani na da tumaki ɗari , ɗayarsu ta băce , ashe , ba zai bar tasa'in da taran nan a gindin dutse , ya je neman wadda ta ɓăce ba ?
In kuwa ya samo ta , labudda , ina gaya muku , ai , farin cikin da yake yi a kanta ya fi na tasa'in da taran nan da ba su taɓa ɓăcewa ba .
Haka ma , ba nufin Ubanku da yake cikin Sama ba ne ɗaya daga cikin waɗannan 'yan yara ya hallaka . ”
“ In ɗan'uwanka ya yi maka laifi , sai ka je , ka gaya masa laifinsa , kai da shi , ku kaɗai . In ya saurare ka , to , kā maido da ɗan'uwanka ke nan .
In kuwa bai saurare ka ba , sai ka tafi da mutum ɗaya ko biyu , don a tabbatar da kowace magana a bakin shaidu biyu ko uku .
In kuma ya ƙi sauraronsu , sai ka shaida wa ikilisiya . In kuma har ya ƙi sauraron ikilisiyar , ka maishe shi kamar bare , ko mai karɓar haraji . ”
“ Hakika , ina gaya muku , kome kuka ƙulla a duniya , zai zama abin da aka riga ƙullewa a Sama ne . Kome kuka warware a duniya , zai zama abin da aka riga warwarewa a Sama ne .
Har wa yau dai ina gaya muku , in mutum biyu daga cikinku , ra'ayinsu ya zo ɗaya a nan duniya a kan wani abin da za su roƙa , Ubana kuwa da yake Sama zai yi musu shi .
Gama kuwa inda mutum biyu ko uku suka taru saboda sunana , ni ma ina nan a tsakiyarsu . ”
Sai Bitrus ya matso ya ce masa , “ Ya Ubangiji , sau nawa ɗan'uwana zai yi mini laifi in yafe masa ? Har sau bakwai ? ”
Yesu ya ce masa , “ Ba sau bakwai kawai na ce maka ba , sai dai bakwai har saba'in .
“ Saboda haka za a misalta Mulkin Sama da wani sarkin da yake so ya yi ƙididdigar dukiyarsa da take hannun bayinsa .
Da ya fara ƙididdigar , sai aka kawo masa wanda yake bi talanti dubu goma bashi .
Da yake ya gagara biya , sai ubangidansa ya yi umarni a sayar da shi da matarsa da 'ya'yansa da kuma duk abin da ya mallaka , a biya kuɗin .
Sai bawan ya faɗi a gabansa ya yi masa ladabi , ya ce , ‘ Ya ubangida , ka yi mini haƙuri , zan biya ka tsaf . ’
Saboda tausayin bawan nan ubangidansa ya sake shi , ya yafe masa bashin .
Amma wannan bawa , da fitarsa sai ya tarar da wani abokin bautarsa , wanda yake bi dinari ɗari bashi . Ya cafi wuyarsa , ya ce , ‘ Biya ni abin da nake binka . ’
Sai abokin bautarsa ya faɗi a gabansa , ya yi ta roƙonsa ya ce , ‘ Ka yi mini haƙuri , ai , zan biya ka . ’
Amma ya ƙi , ya kuma je ya sa shi a kurkuku , har yā biya bashin .
Da abokan bautarsa suka ga abin da ya faru , suka yi baƙin ciki gaya , har suka je suka gaya wa ubangidansu duk abin da ya gudana .
Sai ubangidansa ya kira shi , ya ce masa , ‘ Kai mugun bawa ne ! Na yafe maka duk bashin nan saboda ka roƙe ni ,
ashe , bai kyautu kai ma ka ji tausayin abokin bautarka , kamar yadda na ji tausayinka ba ? ’
Ubangidansa ya yi fushi , ya ba da shi ga masu azabtarwa har yā biya duk bashin da ake binsa .
Haka kuma Ubana da yake Sama zai yi da ko wannenku , in ba ku yafe wa 'yan'uwanku da zuciya ɗaya ba . ”
To , da Yesu ya gama duk wannan magana , sai ya bar ƙasar Galili , ya shiga ta Yahudiya , wadda take ƙetaren Kogin Urdun .
Taro mai yawan gaske suka bi shi , ya kuwa warkar da su a can .
Sai waɗansu Farisiyawa suka zo wurinsa su gwada shi , suka ce , “ Halal ne mutum ya saki matarsa a kan kowane dalili ? ”
Ya amsa ya ce , “ Ashe , ba ku taɓa karantawa ba , cewa , wanda ya halicce su tun farko , dā ma ya yi su , namiji da tamata ? ”
Ya kuma ce , “ Don haka fa sai mutum ya bar mahaifinsa da mahaifiyarsa , ya manne wa matarsa . Haka su biyun nan su zama jiki guda .
Har nan gaba su zama ba jiki biyu ba ne , ɗaya ne . Abin da Allah fa ya gama , kada mutum ya raba . ”
Sai suka ce masa , “ To , don me Musa ya yi umarni a ba da takardar kisan aure , a kuma saki matar ? ”
Ya ce musu , “ Don taurinkanku ne Musa ya yardar muku ku saki matanku , amma ba haka yake ba tun farko .
Ina kuma gaya muku , kowa ya saki matarsa , in ba a kan laifin zina ba , ya kuma auri wata , ya yi zina ke nan . Wanda ma ya auri sakakkiya , ya yi zina . ”
Sai almajiran suka ce masa , “ In ko haka tsakanin mutum da matarsa yake , ashe ma , rashin yin aure ya fi amfani . ”
Amma ya ce musu , “ Ba duk mutum ne zai iya ɗaukar maganar nan ba , sai dai waɗanda aka yardar wa .
Akwai waɗanda aka haifa babanni , akwai waɗanda mutane ne suka mai da su babanni . Akwai kuma waɗanda suka mai da kansu babanni domin ƙaunar Mulkin Sama . Duk mai iya ɗaukar maganar nan , yă ɗauka . ”
Sa'an nan aka kawo masa yara ƙanana domin ya ɗora musu hannu , ya yi musu addu'a , amma almajiran suka kwaɓe su .
Yesu kuwa ya ce , “ Ku bar yara ƙanana su zo wurina , kada ku hana su . Ai , Mulkin Sama na irinsu ne . ”
Sai ya ɗora musu hannu ya yi tafiyarsa .
Sai ga wani ya matso wurinsa , ya ce , “ Malam , wane aiki nagari ne da lalle zan yi in sami rai madawwami ? ”
Sai ya ce masa , “ Don me kake tambayata a kan abin da yake nagari ? Ai , Managarci ɗaya ne . In kuwa kana so ka sami wannan rai , to , ka kiyaye umarnan nan . ”
Sai ya ce masa , “ Waɗanne ? ” Yesu ya ce , “ Kada ka yi kisankai . Kada ka yi zina . Kada ka yi sata . Kada ka yi shaidar zur .
Ka girmama mahaifinka da mahaifiyarka , ka kuma ƙaunaci ɗan'uwanka kamar kanka . ”
Saurayin ya ce masa , “ Ai , duk na kiyaye waɗannan , me kuma ya rage mini ? ”
Yesu ya ce masa , “ In kana so ka zama kammalalle , sai ka je ka sayar da duk mallakarka , ka bai wa talakawa , ka sami wadata a Sama . Sa'an nan ka zo ka bi ni . ”
Da saurayin nan ya ji haka , sai ya tafi , yana baƙin ciki , don yana da arziki ƙwarai .
Sai Yesu ya ce wa almajiransa , “ Hakika , ina gaya muku , da wuya mai arziki ya sami shiga Mulkin Sama .
Har wa yau ina gaya muku , zai fiye wa raƙumi sauƙi ya bi ta kafar allura , da mai arziki ya shiga Mulkin Allah . ”
Da almajiran suka ji haka , sai suka yi mamaki ƙwarai da gaske , suka ce , “ To , in haka ne , wa zai sami ceto ke nan ? ”
Amma Yesu ya dube su , ya ce musu , “ Ga mutane kam , ba mai yiwuwa ba ne , amma gun Allah kowane abu mai yiwuwa ne . ”
Sai Bitrus ya amsa ya ce , “ To , ai , ga shi mun bar kome , mun bi ka . Me za mu samu ke nan ? ”
Yesu ya ce musu , “ Hakika , ina gaya muku , a sabon zamani , sa'ad da Ɗan Mutum ya zauna a maɗaukakin kursiyinsa , ku da kuka bi ni , ku ne kuma za ku zauna a kursiyi goma sha biyu , kuna hukunta kabilan nan goma sha biyu na Isra'ila .
Kowa ya bar gidaje , ko 'yan'uwa maza , ko 'yan'uwa mata , ko mahaifi , ko mahaifiya , ko 'ya'ya , ko gonaki , saboda sunana , zai sami ninkinsu ɗari , ya kuma gāji rai madawwami .
Da yawa na farko za su koma na ƙarshe , na ƙarshe kuma za su zama na farko . ”
“ Mulkin Sama kamar wani maigida yake , wanda ya fita da sassafe ya ɗauki ma'aikata don aikin garkarsa ta inabi .
Da ya yi lada da su a kan dinari guda a yini , sai ya tura su garkarsa .
Wajen ƙarfe tara kuma da ya fita , sai ya ga waɗansu suna zaman banza a bakin kasuwa .
Sai ya ce musu , ‘ Ku ma ku tafi garkata , zan kuwa biya ku abin da yake daidai . ’ Sai suka tafi .
Da ya sāke fita wajen tsakar rana , da kuma ƙarfe biyu na rana , ya sāke yin haka dai .
Wajen ƙarfe huɗu na yamma kuma ya fita ya sami waɗansu a tsaitsaye , ya ce musu , ‘ Don me kuke zaman banza yini zubur ? ’
Sai suka ce masa , ‘ Don ba wanda ya ɗauke mu aiki . ’ Ya ce musu , ‘ Ku ma ku tafi garkata . ’
Da magariba ta yi , mai garkar inabin ya ce wa wakilinsa , ‘ Kirawo ma'aikatan , ka biya su hakkinsu , ka fara daga na ƙarshe har zuwa na farko . ’
Da waɗanda aka ɗauka wajen ƙarfe hudu na yamma suka zo , sai ko wannensu ya sami dinari guda .
To , da na farkon suka zo suka zaci za su sami fiye da haka . Amma su ma aka ba ko wannensu dinari guda .
Da suka karɓa sai suka yi ta yi wa maigidan gunaguni ,
suna cewa , ‘ Na bayan nan , ai , aikin sa'a guda kawai suka yi , ka kuwa daidaita mu , mu da muka yini zubur muna shan wahala da zafin rana . ’
Sai ya amsa wa ɗayansu ya ce , ‘ Abokina , ai , ban cuce ka ba . Ashe , ba mu yi fada da kai a kan dinari guda ba ?
Sai ka karɓi halalinka ka tafi . Ni ne na ga damar ba waɗannan na ƙarshe daidai da yadda na ba ka .
Ashe , ba ni da ikon yin abin da na ga dama da abin da ke mallakata ? Ko kuwa kana jin haushin alherina ne ? ’
Saboda haka na ƙarshe za su zama na farko , na farko kuma za su koma na ƙarshe . ”
Yesu na tafiya Urushalima , ya ɗauki almajiran nan goma sha biyu waje ɗaya . Suna tafiya ke nan sai ya ce musu ,
“ To , ga shi , za mu Urushalima , za a kuma ba da Ɗan Mutum ga manyan firistoci da malaman Attaura , za su kuwa yi masa hukuncin kisa ,
su bashe shi ga al'ummai , su yi masa ba'a , su yi masa bulala , su kuma gicciye shi . A rana ta uku kuma za a tashe shi . ”
Sa'an nan mahaifiyar 'ya'yan Zabadi ta matso wurinsa tare da 'ya'yanta , ta durƙusa a gabansa , ta roƙe shi wani abu .
Sai ya ce mata , “ Me kike bukata ? ” Ta ce masa , “ Ka yi umarni waɗannan 'ya'yana biyu su zauna , ɗaya a damanka , ɗaya a hagunka , a mulkinka . ”
Amma Yesu ya amsa ya ce , “ Ba ku san abin da kuke roƙo ba . Kwa iya shan ƙoƙon da ni zan sha ? ” Suka ce masa , “ Ma iya . ”
Sai ya ce musu , “ Lalle kwa sha ƙoƙona , amma zama a damana da haguna , ba nawa ba ne da zan bayar , ai , na waɗanda Ubana ya riga ya shirya wa ne . ”
Da almajiran nan goma suka ji haka , sai suka ji haushin 'yan'uwan nan biyu .
Yesu ya kira su ya ce musu , “ Kun sani sarakunan al'ummai sukan nuna musu iko , hakimansu ma sukan gasa musu iko .
Ba haka zai zama a tsakaninku ba . Amma duk wanda yake son zama babba a cikinku , lalle ne ya zama baranku .
Wanda duk kuma yake so ya shugabance ku , lalle ne ya zama bawanku ,
kamar yadda Ɗan Mutum ma ya zo ba domin a bauta masa ba sai dai domin shi ya yi bautar , yă kuma ba da ransa fansa saboda mutane da yawa . ”
Suna fita daga Yariko ke nan , sai wani babban taro ya bi shi .
Ga mutum biyu makafi zaune a bakin hanya . Da suka ji dai Yesu ne yake wucewa , sai suka ɗaga murya suka ce , “ Ya Ubangiji , ka yi mana jinƙai , ya Ɗan Dawuda ! ”
Jama'a suka kwaɓe su su yi shiru . Amma sai ƙara ɗaga murya suke yi ƙwarai da gaske , suna cewa , “ Ya Ubangiji , ka yi mana jinƙai , ya Ɗan Dawuda ! ”
Sai Yesu ya tsaya , ya yi kiransu ya ce , “ Me kuke so in yi muku ? ”
Suka ce masa , “ Ya Ubangiji , mu dai mu sami gani ! ”
Domin tausayi , sai Yesu ya taɓa idanunsu , nan take suka gani , suka bi shi .
Da suka kusato Urushalima suka zo Betafaji , wajen Dutsen Zaitun , sai Yesu ya aiki almajiransa biyu ,
ya ce musu , “ Ku shiga ƙauyen can da yake gabanku . Da shigarku za ku ga wata jaka a ɗaure , da kuma ɗanta . Ku kwanto su .
Kowa ya yi muku magana , ku ce , ‘ Ubangiji ne yake bukatarsu , ’ zai kuwa aiko da su nan da nan . ”
An yi wannan kuwa domin a cika faɗar Annabi Zakariya cewa ,
“ Ku ce wa 'yar Sihiyona , Ga Sarkinki yana zuwa gare ki , Mai tawali'u ne , Yana kan aholaki , wato , ɗan jaki . ”
Sai almajiran suka tafi suka bi umarnin Yesu .
Suka kawo jakar da ɗanta , suka shimfiɗa masu mayafansu , ya hau .
Yawancin jama'a suka shisshimfiɗa mayafansu a hanya , waɗansu kuma suka kakkaryo ganye suna bazawa a hanya .
Taron jama'a da suke tafiya a gabansa da kuma a bayansa , sai suka ɗauki sowa suna cewa , “ Hosanna ga Ɗan Dawuda ! Albarka ta tabbata ga mai zuwa da sunan Ubangiji ! Hosanna ga Allah ! ”
Da ya shiga Urushalima dukkan birnin ya ruɗe , ana ta cewa , “ Wane ne wannan ? ”
Sai jama'a suka ce , “ Ai , wannan shi ne Annabi Yesu daga Nazarat ta ƙasar Galili . ”
Sai Yesu ya shiga Haikalin ya kakkori dukkan masu saye da sayarwa a ciki , ya birkice teburorin 'yan canjin kuɗi da kujerun masu sayar da tattabarai .
Ya ce musu , “ A rubuce yake cewa , ‘ Za a kira gidana ɗakin addu'a , ’ amma ku kun maishe shi kogon 'yan fashi . ”
Sai makafi da guragu suka zo wurinsa a Haikalin , ya kuwa warkar da su .
Amma manyan firistoci da malaman Attaura suka ga abubuwan al'ajabi da ya yi , har yara suna sowa a Haikalin suna cewa , “ Hosanna ga Ɗan Dawuda ! ” sai suka ji haushi .
Suka ce masa , “ Kana jin abin da waɗannan suke faɗa ? ” Yesu kuwa ya ce musu , “ I . Amma ba ku taɓa karantawa ba cewa , ‘ Kai ne ka shiryar da 'yan yara da masu shan mama su yabe ka ? ’ ”
Sai ya bar su , ya fita daga birnin , ya tafi Betanya , ya sauka a can .
Kashegari da sassafe yana komowa birni , sai ya ji yunwa .
Da ya ga wani ɓaure a gefen hanya , ya je wurin , amma bai sami kome ba , sai ganye kawai . Sai ya ce wa ɓauren , “ Kada ka ƙara yin 'ya'ya har abada ! ” Nan take ɓauren ya bushe .
Da almajiran suka ga haka , suka yi mamaki suka ce , “ Yaya ɓauren nan ya bushe haka nan da nan ? ”
Yesu ya amsa musu ya ce , “ Hakika , ina gaya muku , in dai kuna da bangaskiya , ba tare da wata shakka ba , ba abin da aka yi wa ɓauren nan kaɗai za ku yi ba , har ma in kun ce wa dutsen nan , ‘ Ka ciru , ka faɗa teku , ’ sai kuwa ya auku .
Kome kuka roƙa da addu'a , in dai kuna da bangaskiya , za ku samu . ”
Ya shiga Haikali yana cikin koyarwa , sai manyan firistoci da shugabannin jama'a suka zo wurinsa , suka ce , “ Da wane izini kake yin abubuwan nan , wa ya ba ka izinin ? ”
Sai Yesu ya amsa ya ce , “ Ni ma zan yi muku wata tambaya . In kun ba ni amsa , ni ma sai in gaya muku ko da wane izini nake yin abubuwan nan .
To , baftismar da Yahaya ya yi , daga ina take ? Daga Sama take , ko kuwa ta mutum ce ? ” Sai suka yi ta muhawwara da juna , suna cewa , “ In muka ce , ‘ Daga Sama take , ’ sai ya ce mana , ‘ To , don me ba ku gaskata shi ba ? ’
In kuwa muka ce , ‘ Ta mutum ce , ’ ai , muna jin tsoron jama'a , don duk kowa ya ɗauki Yahaya a kan annabi ne . ”
Sai suka amsa wa Yesu suka ce , “ Ba mu sani ba . ” Shi kuma ya ce musu , “ Haka ni kuma ba zan faɗa muku ko da wane izini nake yin abubuwan nan ba . ”
“ To , me kuka gani ? An yi wani mutun mai 'ya'ya biyu maza . Ya je wurin na farkon , ya ce , ‘ Ɗana , yau je ka ka yi aiki a garkar inabi . ’
Sai ya ce , ‘ Na ƙi . ’ Amma daga baya sai ya tuba , ya tafi .
Sai ya je gun na biyun ya faɗa masa haka . Shi kuwa ya amsa ya ce , ‘ To , za ni , baba , ’ amma bai je ba .
To , wane ne a cikin su biyun ya yi abin da mahaifinsu yake so ? ” Sai suka ce , “ Na farkon . ” Yesu ya ce musu , “ Hakika , ina gaya muku , masu karɓar haraji da karuwai suna riga ku shiga Mulkin Allah .
Ga shi , Yahaya ya zo ya bayyana muku hanyar adalci , ba ku gaskata shi ba . Amma masu karɓar haraji da karuwai sun gaskata shi , duk da ganin haka kuma , daga baya ba ku tuba kun gaskata shi ba . ”
“ To , ga kuma wani misali . An yi wani maigida da ya yi garkar inabi , ya shinge ta , ya haƙa ramin matse inabi a ciki , ya kuma gina wata 'yar hasumiyar tsaro . Ya ba waɗansu manoma ijarar garkar , sa'an nan ya tafi wata ƙasa .
Da kakar inabi ta kusa , sai ya aiki bayinsa wurin manoman nan su karɓo masa gallar garkar .
Manoman kuwa suka kama bayinsa , suka yi wa ɗaya duka , suka kashe ɗaya , suka kuma jajjefi ɗaya .
Har wa yau ya sāke aiken waɗansu bayi fiye da na dā , suka kuma yi musu haka .
Daga baya sai ya aiki ɗansa gare su , yana cewa , ‘ Sā ga girman ɗana . ’
Amma da manoman suka ga ɗan , suka ce wa juna , ‘ Ai , wannan shi ne magajin , ku zo mu kashe shi , gādonsa ya zama namu . ’
Sai suka kama shi , suka jefa shi bayan shinge , suka kashe shi .
To , sa'ad da ubangijin garkar nan ya zo , me zai yi wa manoman nan ? ”
Sai suka ce masa , “ Zai yi wa mutanen banzan nan mugun kisa , ya ba waɗansu manoma ijararta , waɗanda za su riƙa ba shi gallar garkar a lokacin nunanta . ”
Yesu ya ce musu , “ Ashe , ba ku taɓa karantawa a Littattafai ba ? cewa , ‘ Dutsen da magina suka ƙi , Shi ne ya zama mafificin dutsen gini . Wannan aikin Ubangiji ne , A gare mu kuwa abin al'ajabi ne . ’
Domin haka ina gaya muku , za a karɓe Mulkin Allah daga gare ku , a bai wa wata al'umma wadda za ta ba da amfani nagari .
Kowa ya faɗo a kan dutsen nan , sai ya ragargaje . Amma wanda dutsen nan ya faɗa wa , niƙe shi zai yi kamar gari . ”
Da manyan firistoci da Farisiyawa suka ji misalan nan da ya yi , sai suka gane , ashe , da su yake .
Amma da suka nemi kama shi , suka ji tsoron jama'a , don su sun ɗauke shi shi annabi ne .
Yesu ya sāke yi musu magana da misalai ya ce ,
“ Za a kwatanta Mulkin Sama da wani sarki , wanda ya yi wa ɗansa biki .
Sai ya aiki bayinsa su kirawo waɗanda aka gayyata bikin , amma waɗanda aka gayyatar suka ƙi zuwa .
Har wa yau ya sāke aiken waɗansu bayi , ya ce , ‘ Ku gaya wa waɗanda aka gayyata , “ Ga shi , na shisshirya abinci , an yanka shanuna da kiwatattun maruƙana , duk an shirya kome , ku zo bikin mana ! ” ’
Amma suka ƙi kula , suka tafi abinsu , wani ya tafi gonarsa , wani kuma cinikinsa .
Sauran kuwa suka kame bayinsa , suka wulakanta su , suka kashe su .
Sarki ya yi fushi , ya tura sojansa , suka hallaka masu kisankan nan , suka ƙone garinsu ƙurmus .
Sa'an nan ya ce wa bayinsa , ‘ Bikin fa ya shiryu sosai , amma waɗanda aka gayyata ba su cancanta ba .
Saboda haka ku tafi ƙofofin gari , ku gayyato duk waɗanda kuka samu , su zo bikin . ’
Sai bayin suka yi ta bin hanyoyin garin , suka tattaro duk waɗanda suka samu , mugaye da nagargaru duka , har wurin bikin ya cika maƙil da baƙi .
“ Da sarki ya shigo ganin baƙin sai ya ga wani mutum a can wanda bai sa riga irin ta biki ba .
Sai ya ce masa , ‘ Malam , ta yaya ka shigo nan ba tare da sa riga irin ta biki ba ? ’ Mutumin kuwa ya rasa ta cewa .
Sai sarki ya ce wa barorinsa , ‘ Ku ɗaure shi ƙafa da hannu , ku jefa shi cikin matsanancin duhu . Nan za a yi kuka da cizon hakora . ’
Gama da yawa ake kira , amma kaɗan ne zaɓaɓɓu . ”
Sai Farisiyawa suka je suka yi shawara yadda za su burma shi cikin maganarsa .
Suka aiko almajiransu wurinsa tare da waɗansu mutanen Hirudus , suka ce , “ Malam , ai , mun sani kai mai gaskiya ne , sai koyar da tafarkin Allah sosai kake yi , ba ka kuma zaɓen kowa , don ka ɗauki kowa da kowa daidai .
To , faɗa mana abin da ka gani . Shin , daidai ne mu biya Kaisar haraji , ko kuwa ? ”
Yesu kuwa domin ya gane muguntarsu , sai ya ce musu , “ Don me kuke jarraba ni ? Ku munafukai !
Ku nuna mini kuɗin harajin . ” Sai suka kawo masa dinari .
Yesu ya ce musu , “ Surar nan da sunan nan na wane ne ? ”
Suka ce , “ Na Kaisar ne . ” Sa'an nan ya ce musu , “ To , sai ku ba Kaisar abin da yake na Kaisar , ku kuma ba Allah abin da yake na Allah . ”
Da suka ji haka , sai suka yi mamaki , suka rabu da shi , suka yi tafiyarsu .
A ran nan sai waɗansu Sadukiyawa ( su da suke cewa , ba tashin matattu ) suka zo wurinsa , suka yi masa tambaya ,
suka ce , “ Malam , Musa dai ya ce , ‘ In mutum ya rasu , bai bar na baya ba , sai lalle ɗan'uwansa ya auri matar , ya haifa wa ɗan'uwansa 'ya'ya . ’
To , an yi waɗansu 'yan'uwa maza bakwai a cikinmu . Na farkon ya yi aure , da ya rasu , da yake bai haifu kuma ba , sai ya bar wa ɗan'uwansa matarsa .
Haka ya faru ga na biyun da na ukun , har ya kai kan na bakwai ɗin .
Bayansu duka sai matar ta rasu .
To , a tashin matattu , matar wa za ta zama a cikinsu , su bakwai ɗin ? Don duk sun aure ta . ”
Amma Yesu ya amsa musu ya ce , “ Kun ɓăta ne , domin ba ku san Littattafai ba , ba ku kuma san ikon Allah ba .
Domin a tashin matattu , ba a aure , ba a aurarwa , sai dai kamar mala'ikun da suke Sama ake .
Game da tashin matattu , ashe , ba ku taɓa karanta abin da Allah ya ce muku ba ? cewa ,
‘ Ni ne Allahn Ibrahim , da Ishaku , da Yakubu . ’ Ai , waɗanda Allah shi ne Allahnsu rayayyu ne , ba matattu ba . ”
Da jama'a suka ji haka , sai suka yi mamakin koyarwarsa .
Amma da Farisiyawa suka ji ya ƙure Sadukiyawa , suka taru .
Ɗaya daga cikinsu , wani masanin Attaura , ya yi masa tambaya , yana gwada shi , ya ce ,
“ Malam , wane umarni ne mafi girma a cikin Attaura ? ”
Ya ce masa , “ Ka ƙaunaci Ubangiji Allahnka da dukkan zuciyarka , da dukkan ranka , da dukkan hankalinka .
Wannan shi ne babban umarni na farko .
Na biyu kuma kamarsa yake , ‘ Ka ƙaunaci ɗan'uwanka kamar kanka . ’
A kan umarnin nan biyu duk Attaura da koyarwar annabawa suka rataya . ”
Tun Farisiyawa suna tare gu ɗaya , sai Yesu ya yi musu tambaya ,
ya ce , “ Yaya kuka ɗauki Almasihu ? Shi ɗan wane ne ? ” Sai suka ce masa , “ Ɗan Dawuda ne . ”
Ya ce musu , “ To , yaya kuwa Dawuda , ta ikon Ruhu , ya ce da shi Ubangiji ? Har ya ce ,
‘ Ubangiji ya ce wa Ubangijina , Zauna a damana , Sai na ɗora ka a kan maƙiyanka . ’
Tun da Dawuda ya kira shi Ubangiji ne , to , ƙaƙa zai zama ɗansa ? ”
Ba kuwa wanda ya iya tanka masa . Daga ran nan kuwa ba wanda ya yi ƙarfin halin sāke tambayarsa wani abu .
Sa'an nan Yesu ya yi wa jama'a da almajiransa magana , ya ce ,
“ Malaman Attaura da Farisiyawa suka tsaya a matsayin Musa .
Don haka , sai ku kiyaye , ku kuma aikata duk abin da suka gaya muku , amma banda aikinsu . Don suna faɗa ne , ba aikatawa .
Sukan ɗaura kaya masu nauyi , masu wuyar ɗauka , su jibga wa mutane a kafaɗa . Amma su kansu ko tallafa musu da ɗan yatsa ba sa yi .
Duk ayyukansu suna yi ne don idon mutane , suna yin layunsu fantam-fantam , lafin rigunansu kuma har gwiwa .
Suna son mazaunan alfarma a wurin biki , da mafifitan mazaunai a majami'u ,
a gaishe su a kasuwa , a kuma riƙa ce da su ‘ Malam . ’
Amma ku kam , kada a ce muku ‘ Malam , ’ domin Malaminku ɗaya ne , ku duka kuwa 'yan'uwa ne .
Kada ku kira kowa ‘ Uba ’ a duniya , domin Uba ɗaya ne ke gare ku , wanda yake cikin Sama .
Kada kuma a kira ku ‘ Shugabanni , ’ domin Shugaba ɗaya gare ku , wato , Almasihu .
Amma wanda yake babba a cikinku shi zai zama baranku .
Duk wanda ya ɗaukaka kansa , za a ƙasƙantar da shi . Mai ƙasƙantar da kansa kuma , ɗaukaka shi za a yi .
“ Kaitonku , malaman Attaura da Farisiyawa , munafukai ! Kun toshe wa mutane ƙofar Mulkin Sama . Ku kanku ba ku shiga ba , kuna kuwa hana masu niyyar shiga shiga . [
Kaitonku , malaman Attaura da Farisiyawa , munafukai ! Kukan ci kayan mata gwauraye , kukan yi doguwar addu'a don ɓad da sawu . Saboda haka za a yi muku hukunci mafi tsanani . ]
Kaitonku , malaman Attaura da Farisiyawa , munafukai ! Kukan kewaye ƙasashe da tekuna don samun almajiri ɗaya tak , in kuwa kun samu , kukan mai da shi ɗan wuta fiye da ku , ninkin ba ninkin .
“ Kaitonku , makafin jagora , ku da kuke cewa , ‘ Kowa ya rantse da Haikalin , ba kome , amma duk wanda ya rantse da zinariyar Haikalin , sai rantsuwarsa ta kama shi . ’
Ku makafi , wawaye ! Wanne ya fi girma , zinariyar ce ko kuwa Haikalin da yake tsarkake zinariyar ?
Kukan ce , ‘ Kowa ya rantse da bagaden hadaya , ba kome . Amma duk wanda ya rantse da sadakar da aka ɗora a kai , sai rantsuwarsa ta kama shi . ’
Ku makafi ! Wanne ya fi girma , sadakar ko kuwa bagaden hadaya da yake tsarkake sadakar ?
Don haka kowa ya rantse da bagaden hadaya , ya rantse ke nan da shi , da duk abin da yake a kansa .
Duk kuma wanda ya rantse da Haikalin ya rantse da shi , da kuma wanda yake zaune a cikinsa .
Kowa kuma ya rantse da Sama , ya rantse da kursiyin Allah , da kuma wanda yake zaune a kansa .
“ Kaitonku , malaman Attaura da Farisiyawa , munafukai ! Kukan fitar da zakkar na'ana'a , da anise , da lafsur , amma kun yar da muhimman jigajigan Attaura , wato , gaskiya , da jinƙai , da aminci . Waɗannan ne ya kamata ku yi , ba tare da yar da sauran ba .
Makafin jagora , kukan tace ƙwaro ɗan mitsil , amma kukan haɗiye raƙumi !
“ Kaitonku , malaman Attaura da Farisiyawa , munafukai ! Kukan wanke bayan ƙwarya da akushi , amma a ciki cike suke da zalunci da zari .
Kai makahon Bafarisiye ! Sai ka fara tsarkake cikin ƙwaryar da akushin don bayansu ma ya tsarkaka .
“ Kaitonku , malaman Attaura da Farisiyawa , munafukai ! Kamar kaburburan da aka shafa wa farar ƙasa kuke , masu kyan gani daga waje , daga ciki kuwa sai ƙasusuwan matattu da ƙazanta iri iri .
Haka nan a idon mutane ku adalai ne , amma ciki sai munafunci da mugun aiki .
“ Kaitonku , malaman Attaura da Farisiyawa , munafukai ! Kukan yi gini a kan kaburburan annabawa , kuna ƙawata gubbobin adalai .
Kuna cewa , ‘ Da mun zauna a zamanin kakanninmu , da ba mu taya su zub da jinin annabawa ba . ’
Ta haka kuka shaidi kanku ku ne 'ya'yan masu kisan annabawa .
To , sai ku cikasa ayyukan kakanninku !
Ku macizai ! Yaya za ku tsere wa hukuncin Gidan Wuta ?
Saboda haka nake aiko muku da annabawa , da masu hikima , da masanan Attaura , za ku kashe waɗansunsu , ku gicciye waɗansu , ku kuma yi wa waɗansu bulala a majami'unku , kuna binsu gari gari kuna gwada musu azaba .
Don alhakin jinin dukan adalai da aka zubar a duniya yă komo a kanku , tun daga jinin Habila adali , har ya zuwa na Zakariya ɗan Berikiya , wanda kuka kashe a tsakanin Haikalin da bagaden hadaya .
Hakika , ina gaya muku , duk wannan zai auko wa mutanen wannan zamani . ”
“ Ya mutanen Urushalima ! Ya mutanen Urushalima ! Masu kisan annabawa , masu jifan waɗanda aka aiko a gare ku ! Sau nawa ne na so in tattaro ku kamar yadda kaza take tattara 'yan tsakinta cikin fikafikanta , amma kun ƙi !
Ga shi , an bar muku gidanku a yashe !
Ina dai gaya muku , ba za ku ƙara ganina ba , sai ran da kuka ce , ‘ Albarka ta tabbata ga mai zuwa da sunan Ubangiji . ’ ”
Yesu ya fita Haikalin , yana cikin tafiya , sai almajiransa suka zo suka nuna masa gine-ginen Haikalin .
Amma ya amsa musu ya ce , “ Kun ga duk waɗannan ko ? Hakika , ina gaya muku , ba wani dutsen da za a bari nan a kan ɗan'uwansa ba a baje shi ba . ”
Yana zaune a kan Dutsen Zaitun sai almajiransa suka zo wurinsa a kaɗaice , suka ce , “ Gaya mana , yaushe za a yi waɗannan abubuwa ? Mece ce kuma alamar dawowarka , da ta ƙarewar zamani ? ”
Sai Yesu ya amsa musu ya ce , “ Ku kula fa kada kowa ya ɓad da ku ,
domin mutane da yawa za su zo da sunana , suna cewa , su ne Almasihu , har su ɓad da mutane da yawa .
Za ku kuma riƙa jin labarin yaƙe-yaƙe da jitajitarsu . Kada fa hankalinku ya tashi , don lalle ne a yi haka , amma ƙarshen tukuna .
Al'umma za ta tasar wa al'umma , mulki ya tasar wa mulki . Za a kuma yi yunwa da raurawar ƙasa a wurare dabam dabam .
Amma fa duk wannan masomin azaba ne tukuna .
“ Sa'an nan za su bashe ku , a ƙuntata muku , su kuma kashe ku . Duk al'ummai za su ƙi ku saboda sunana .
A sa'an nan da yawa za su yi tuntuɓe , su ci amanar juna , su kuma ƙi juna .
Annabawan ƙarya da yawa za su firfito , su ɓad da mutane da yawa .
Saboda kuma yaɗuwar mugun aiki , sai ƙaunar yawancin mutane ta yi sanyi .
Amma duk wanda ya jure har ƙarshe , zai cetu .
Za a kuma yi bisharar nan ta Mulkin Sama ko'ina a duniya domin shaida ga dukkan al'ummai . Sa'an nan kuma sai ƙarshen ya zo . ”
“ Don haka sa'ad da kuka ga mummunan aikin saɓo mai banƙyama , wanda Annabi Daniyel ya faɗa , an tsai da shi a Wuri Mai Tsarki ( mai karatu fa yă fahimta ) ,
to , sai waɗanda suke ƙasar Yahudiya su gudu su shiga duwatsu .
Wanda yake kan soro , kada ya sauko garin ɗaukar kayan da yake a gidansa .
Wanda yake a gona kuma , kada ya koma garin ɗaukar mayafinsa .
Kaiton masu juna biyu da masu goyo a wannan lokaci !
Ku yi addu'a kada gudunku ya zo da damuna , ko ran Asabar .
A lokacin nan za a yi wata matsananciyar wahala , irin wadda ba a taɓa yi ba tun farkon duniya har ya zuwa yanzu , ba kuwa za a ƙara yi ba har abada .
Ba don an taƙaita kwanakin nan ba , da ba ɗan adam ɗin da zai tsira . Amma sabili da zaɓaɓɓun nan za a taƙaita kwanakin .
A sa'an nan kowa ya ce muku , ‘ Kun ga , ga Almasihu nan ! ’ ko , ‘ Ga shi can ! ’ kada ku yarda .
Don almasihan ƙarya da annabawan ƙarya za su firfito , su nuna manyan alamu da abubuwan al'ajabi , don su ɓad da ko da zaɓaɓɓu ma in dai zai yiwu .
To , na dai gaya muku tun da wuri .
Saboda haka in sun ce da ku , ‘ Ga shi can a jeji , ’ kada ku fita . In kuwa sun ce , ‘ Yana can cikin lolloki , ’ kada ku yarda .
Kamar yadda walƙiya take wulgawa walai daga gabas zuwa yamma , haka komowar Ɗan Mutum za ta zama .
Inda mushe yake , ai , a nan ungulai sukan taru .
“ Bayan tsabar wahalar nan , nan da nan sai a duhunta rana , wata kuma ba zai yi haske ba . Taurari kuma za su farfaɗo daga sararin sama , za a kuma girgiza manyan abubuwan da suke sararin sama .
A sa'an nan ne alamar Ɗan Mutum za ta bayyana a sararin sama , duk kabilan duniya kuma za su yi kuka , za su ga Ɗan Mutum yana zuwa kan gajimare , da iko da ɗaukaka mai yawa .
Zai kuwa aiko mala'ikunsa su busa ƙaho mai tsananin ƙara , su kuma tattaro zaɓaɓɓunsa daga gabas da yamma , kudu da arewa , wato , daga wannan bangon duniya zuwa wancan . ”
“ Ku yi koyi da itacen ɓaure . Da zarar rassansa sun fara sakuwa , suna toho , kun san damuna ta yi kusa ke nan .
Haka kuma in kun ga duk waɗannan abubuwa , ku sani ya kusato , a bakin ƙofa ma yake .
Hakika , ina gaya muku , zamanin nan ba zai shuɗe ba sai duk abubuwan nan sun auku .
Sararin sama da kasa za su shuɗe , amma maganata ba za ta shuɗe ba . ”
“ Amma fa wannan rana da wannan sa'a ba wanda ya sani , ko mala'ikun da suke Sama , ko Ɗan , sai dai Uban kaɗai .
Kamar yadda aka yi a zamanin Nuhu , haka dawowar Ɗan Mutum za ta zama .
Kamar a kwanakin nan ne gabannin Ruwan Tsufana , ana ci , ana sha , ana aure , ana aurarwa , har ya zuwa ranar da Nuhu ya shiga jirgi ,
ba su farga ba har Ruwan Tsufana ya zo ya share su . Haka komowar Ɗan Mutum za ta zama .
A sa'an nan za a ga mutum biyu a gona , a ɗau ɗaya , a bar ɗaya .
Za a ga mata biyu suna niƙa , a ɗau ɗaya , a bar ɗaya .
To , ku zauna a faɗake fa , don ba ku san ranar da Ubangijinku zai dawo ba .
Amma dai ku sani , da maigida zai san ko a wane lokaci ne da dare ɓarawo zai zo , da ya zauna a faɗake ya hana a shigar masa gida .
Don haka ku ma sai ku zauna a kan shiri , domin a lokacin da ba ku zata ba , Ɗan Mutum zai zo . ”
“ Wane ne amintaccen bawan nan mai hikima , da ubangidansa ya ba shi riƙon gidansa , yă riƙa ba su abincinsu a kan kari ?
Albarka tā tabbata ga bawan da in ubangidansa ya dawo zai samu yana yin haka .
Hakika , ina gaya muku , sai ya ɗora shi a kan dukan mallakarsa .
Amma in bawan nan mugu ne , ya kuma ce a ransa , ‘ Ubangidana ya jinkirta zuwansa , ’
sa'an nan ya soma dukan abokan bautarsa , yana ci yana sha tare da mashaya ,
ai , ubangidan wannan bawa zai zo a ranar da zai zata ba , a kuma lokacin da bai sani ba ,
yă faffasa masa jiki da bulala , ya ba shi rabonsa tare da munafukai . Nan za a yi kuka da cizon hakora . ”
“ Sa'an nan za a kwatanta Mulkin Sama da 'yan mata goma da suka ɗauki fitilunsu suka tafi taryen ango .
Biyar daga cikinsu wawaye ne , biyar kuwa masu hikima .
Don kuwa a lokacin da wawayen nan suka ɗauki fitilunsu , ashe , ba su riƙo mai ba .
Masu hikimar nan kuwa sun riƙo kwalaben mai da fitilunsu .
Da yake angon ya yi jinkiri , duk sai suka yi gyangyaɗi , har barci ya share su .
Can tsakar dare sai aka ji kira , ana cewa , ‘ Ga ango nan ! Ku fito ku tarye shi ! ’
Duk budurwan nan suka tashi suka gyaggyara fitilunsu .
Sai wawayen nan suka ce wa masu hikimar , ‘ Ku zuba mana ɗan manku kaɗan mana , fitilunmu na mutuwa ! ’
Amma masu hikimar suka amsa suka ce , ‘ Ai , watakila ba zai ishe mu mu da ku ba . Gara ku je wurin masu sayarwa ku sayo . ’
Tun suna wajen sayen , sai angon ya iso , waɗanda suke shirye suka shiga wurin biki tare da shi , aka kuma rufe ƙofa .
Daga baya sai waɗancan budurwai ma suka iso , suka ce , ‘ Ya Ubangiji , ya Ubangiji , ka buɗe mana ! ’
Sai ya amsa ya ce , ‘ Hakika , ina gaya muku , ni ban san ku ba . ’
Don haka , sai ku zauna a faɗake , don ba ku san ranar ba , ko kuwa sa'ar . ”
“ Kamar mutum ne da zai yi tafiya , ya kira bayinsa , ya danƙa musu dukiyarsa .
Ya ba ɗaya talanti biyar , ɗaya talanti biyu , wani kuma ya ba shi ɗaya , kowa dai gwargwadon ƙarfinsa . Sa'an nan ya tafi .
Shi wanda ya karɓi talanti biyar ɗin nan , nan da nan sai ya je ya yi ta jujjuya su , har wuri ya bugi wuri .
Haka kuma wanda ya karɓi talanti biyu , shi ma sai wuri ya bugi wuri .
Amma wannan da ya karɓi talanti ɗaya ɗin , sai ya je ya tona rami ya ɓoye kuɗin ubangidansa .
To , da aka daɗe sai ubangidan bayin nan ya dawo ya daidaita lissafi da su .
Shi wannan da ya karɓi talanti biyar sai ya matso ya kawo waɗansu talanti biyar , ya ce , ‘ Ya ubangida , kā ba ni talanti biyar , ga shi kuma , na ci ribar biyar . ’
Sai ubangidansa ya ce masa , ‘ Madalla , bawan kirki , mai aminci . Kā yi gaskiya a kan ƙaramin abu , zan ɗora ka a kan mai yawa . Ka zo ku yi farin ciki tare da ubangidanka . ’
Sai mai talanti biyun nan kuma ya matso , ya ce , ‘ Ya ubangida , kā ba ni talanti biyu , ga shi kuma , na ci ribar biyu . ’
Sai ubangidansa ya ce masa , ‘ Madalla , bawan kirki , mai aminci . Kā yi gaskiya a kan ƙaramin abu , zan ɗora ka a kan mai yawa . Ka zo ku yi farin ciki tare da ubangidanka . ’
Shi kuma wanda ya karɓi talanti guda ɗin , sai ya matso , ya ce , ‘ Ya ubangida , na sani kai mutum ne mai tsanani , kana son girbi inda ba kai ka shuka ba , mai son banza ne .
Shi ya sa na ji tsoro , har na je na yi tono na ɓoye talantinka . To , ga kayanka nan ! ’
Sai ubangidansa ya amsa masa ya ce , ‘ Kai mugun bawa , malalaci ! Ashe , ka sani ina girbi inda ba ni na shuka ba , ni kuma mai son banza ne ?
Ya kamata ka sa kuɗina a ma'aji , da na dawo kuma da sai in karɓi abina har da riba !
Don haka sai ku karɓe talantin daga gunsa , ku bai wa mai goman nan .
Don duk mai abu a kan ƙara wa , har ya yalwata . Marar abu kuwa , ko ɗan abin da yake da shi ma , sai an karɓe masa .
Ku kuma jefa banzan bawan nan a baƙin duhu . Nan za a yi kuka da cizon hakora . ’ ”
“ Sa'ad da Ɗan Mutum ya zo cikin ɗaukakarsa tare da mala'iku duka , sa'an nan ne zai zauna a maɗaukakin kursiyinsa .
Za a tara dukan al'ummai a gabansa , zai kuma ware su dabam dabam , kamar yadda makiyayi yake ware tumaki da awaki .
Zai sa tumaki a damansa , awaki kuwa a hagunsa .
Sa'an nan ne Sarki zai ce wa waɗanda suke dama da shi , ‘ Ku zo , ya ku da Ubana ya yi wa albarka , sai ku gāji mulkin da aka tanadar muku tun daga farkon duniya .
Domin na ji yunwa , kun ba ni abinci . Na ji ƙishirwa , kun ba ni na sha . Na yi baƙunci , kun saukar da ni .
Na yi huntanci , kun tufasar da ni . Na yi rashin lafiya , kun ziyarce ni . Ina kurkuku , kun kula da ni . ’
Sa'an nan ne masu adalci za su amsa masa su ce , ‘ Ya Ubangiji , a yaushe muka gan ka da yunwa muka cishe ka , ko kuwa da ƙishirwa muka shayar da kai ?
A yaushe kuma muka gan ka baƙo muka sauke ka , ko kuwa huntu muka tufasar da kai ?
Ko kuma a yaushe muka gan ka da rashin lafiya , ko a kurkuku muka kula da kai ? ’
Sai Sarkin zai amsa musu ya ce , ‘ Hakika , ina gaya muku , tun da yake kun yi wa ɗaya daga cikin waɗannan 'yan'uwana mafi ƙanƙanta , ai , ni kuka yi wa . ’
Sa'an nan zai ce wa waɗanda suke na hagun , ‘ Ku rabu da ni , la'anannu , ku shiga madawwamiyar wuta , wadda aka tanadar wa Iblis da mala'ikunsa .
Don na ji yunwa , ba ku ba ni abinci ba . Na ji ƙishirwa , ba ku ba ni abin sha ba .
Na yi baƙunci , ba ku sauke ni ba . Na yi huntanci , ba ku tufasar da ni ba . Na yi rashin lafiya , ina kuma kurkuku , ba ku kula da ni ba . ’
Sa'an nan su ma za su amsa su ce , ‘ Ya Ubangiji , a yaushe muka gan ka da yunwa , ko da ƙishirwa , ko da baƙunci , ko da huntanci , ko da rashin lafiya , ko a kurkuku , ba mu kula da kai ba ? ’
Sa'an nan zai amsa musu ya ce , ‘ Hakika , ina gaya muku , tun da yake ba ku yi wa ɗaya daga cikin waɗannan mafi ƙanƙanta ba , ai , ni ne ba ku yi mini ba . ’
Waɗannan ne za su shiga madawwamiyar azaba , masu adalci kuwa rai madawwami . ”
Da Yesu ya gama duk wannan magana , sai ya ce wa almajiransa ,
“ Kun san Idin Ƙetarewa saura kwana biyu , za a kuma ba da Ɗan Mutum a gicciye shi . ”
Sai manyan firistoci da shugabannin jama'a suka taru a gidan babban firist , mai suna Kayafa .
Suka ƙulla shawara su kama Yesu da makirci su kashe shi .
Amma suka ce , “ Ba dai a lokacin idi ba , don kada jama'a su yi hargitsi . ”
To , sa'ad da Yesu yake a Betanya a gidan Saminu kuturu ,
sai wata mace ta zo wurinsa da wani ɗan tandu na man ƙanshi mai tsadar gaske , ta tsiyaye masa a kā , a lokacin da yake cin abinci .
Amma da almajiran suka ga haka , sai suka ji haushi suka ce , “ Wannan almubazzaranci fa !
Da ma an sayar da man nan kuɗi mai yawa , an ba talakawa ! ”
Yesu kuwa da ya lura da haka , sai ya ce musu , “ Don me kuke damun matar nan ? Ai , alheri ta yi mini , na gaske kuwa .
Kullum kuna tare da talakawa , amma ba kullum ne kuke tare da ni ba .
Zuba man nan da ta yi a jikina , ta yi shi ne domin tanadin jana'izata .
Hakika , ina gaya muku , duk inda za a yi bisharar nan a duniya duka , abin da matar nan ta yi za a riƙa faɗarsa don tunawa da ita . ”
Sai ɗaya daga cikin sha biyun nan , mai suna Yahuza Iskariyoti , ya je wurin manyan firistoci ,
ya ce , “ Me za ku ba ni , in na bashe shi a gare ku ? ” Sai suka ƙirga kuɗi azurfa talatin , suka ba shi .
Tun daga lokacin nan ne ya riƙa neman hanyar da zai bashe shi .
To , a ranar farko ta idin abinci marar yisti sai almajiran suka zo wurin Yesu suka ce , “ Ina kake so mu shirya maka cin Idin Ƙetarewa ? ”
Sai ya ce , “ Ku shiga gari wurin wāne , ku ce masa , ‘ Malam ya ce lokacinsa ya yi kusa , zai ci Idin Ƙetarewa a gidanka tare da almajiransa . ’ ”
Almajiran kuwa suka yi yadda Yesu ya umarce su , suka shirya Idin Ƙetarewa .
Da maraice ya yi , sai ya zauna cin abinci tare da almajiran nan goma sha biyu .
Suna cikin cin abinci , sai ya ce , “ Hakika , ina gaya muku , ɗayanku zai bashe ni . ”
Sai suka yi baƙin ciki gaya , suka fara ce masa da ɗaya ɗaya , “ Ni ne , ya Ubangiji ? ”
Sai ya amsa ya ce , “ Wanda muke ci a ƙwarya ɗaya , shi ne zai bashe ni .
Ɗan Mutum zai tafi ne , yadda labarinsa yake a rubuce , duk da haka kaiton mutumin nan da yake ba da Ɗan Mutum ! Da ma ba a haifi mutumin nan ba , da zai fiye masa . ”
Sai Yahuza da ya bashe shi ya ce , “ Ko ni ne , ya Shugaba ? ” Yesu ya ce masa , “ Ga shi , kai ma ka faɗa . ”
Suna cikin cin abinci , sai Yesu ya ɗauki gurasa , ya yi godiya ga Allah , ya gutsuttsura , ya ba almajiran , ya ce , “ Ungo , ku ci . Wannan jikina ne . ”
Sai ya ɗauki ƙoƙo kuma , bayan da ya yi godiya ga Allah , sai ya ba su , ya ce , “ Dukkanku ku shassha .
Wannan jinina ne na tabbatar da alkawari , wanda za a zubar saboda mutane da yawa , domin gafarar zunubansu .
Ina gaya muku , ba zan ƙara shan ruwan inabi ba , sai dai a ranar nan da za mu sha wani sabo tare da ku a Mulkin Ubana . ”
Da suka yi waƙar yabon Allah , sai suka fita suka tafi Dutsen Zaitun .
Sai Yesu ya ce musu , “ Duk za ku yi tuntuɓe sabili da ni a wannan dare domin a rubuce yake cewa , ‘ Zan bugi makiyayi , tumakin garken kuwa za su fasu . ’
Amma fa bayan an tashe ni , zan riga ku zuwa ƙasar Galili . ”
Bitrus ya ce masa , “ Ko duk sun yi tuntuɓe sabili da kai , ni kam ba zan yi tuntuɓe ba faufau . ”
Yesu ya ce masa , “ Hakika , ina gaya maka , ko a wannan dare , kafin carar zakara , za ka yi musun sanina sau uku . ”
Bitrus ya ce masa , “ Ko za a kashe ni tare da kai , ba zan yi musun saninka ba . ” Haka ma duk almajiran suka ce .
Sa'an nan Yesu ya zo da su wani wuri da ake kira Gatsemani . Ya ce wa almajiransa , “ Ku zauna a nan , Ni kuwa zan je can in yi addu'a . ”
Sai ya ɗauki Bitrus da 'ya'yan nan na Zabadi biyu , ya fara baƙin ciki da damuwa ƙwarai .
Sai ya ce musu , “ Raina yana shan wahala matuƙa , har ma kamar in mutu . Ku dakata a nan , ku zauna a faɗake tare da ni . ”
Da ya ci gaba kaɗan , sai ya fāɗi a ƙasa , ya yi addu'a ya ce , “ Ya Ubana , in mai yiwuwa ne , ka ɗauke mini ƙoƙon wahalar nan . Duk da haka dai ba nufina ba , sai naka . ”
Ya komo wurin almajiran , ya ga suna barci , sai ya ce wa Bitrus , “ Ashe , ba za ku iya zama a faɗake tare da ni ko da na sa'a ɗaya ba ?
Ku zauna a faɗake , ku yi addu'a , kada ku faɗa ga gwaji . Lalle ruhu ya ɗauka , amma jiki rarrauna ne . ”
Har wa yau a komawa ta biyu , sai ya je ya yi addu'a , ya ce , “ Ya Ubana , in wannan ba zai wuce ba sai na sha shi , to , a aikata nufinka . ”
Har yanzu dai ya dawo ya ga suna barci , don duk barci ya cika musu ido .
Har wa yau ya sāke barinsu , ya koma ya yi addu'a ta uku , yana maimaita maganar dā .
Sai ya komo wurin almajiran , ya ce musu , “ Har yanzu barci kuke yi , kuna hutawa ? To , ga shi , lokaci ya yi kusa . An ba da Ɗan Mutum ga masu zunubi .
Ku tashi mu tafi . Kun ga , ga mai bashe ni nan , ya matso ! ”
Kafin ya rufe baki ga Yahuza , ɗaya daga cikin sha biyun nan , da babban taron mutane riƙe da takuba da kulake , manyan firistoci da shugabanni ne suka turo su .
To , mai bashe shi ɗin ya riga ya ƙulla da su cewa , “ Wanda zan yi wa sumba , shi ne mutumin . Ku kama shi . ”
Nan da nan ya matso wurin Yesu , ya ce , “ A gaishe ka , ya Shugaba ! ” Sai ya yi ta sumbantarsa .
Yesu ya ce masa , “ Abokina , abin da ya kawo ka ke nan ? ” Suka matso suka kama Yesu , suka danƙe shi .
Sai ga ɗaya daga cikin waɗanda suke tare da Yesu ya miƙa hannu ya zaro takobinsa , ya kai wa bawan babban firist sara , ya fille masa kunne .
Sai Yesu ya ce masa , “ Mai da takobinka a kubensa . Duk wanda ya zare takobi , takobi ne ajalinsa .
Kuna tsammani ba ni da iko in roƙi Ubana nan da nan kuwa ya aiko mini fiye da rundunar mala'iku goma sha biyu ?
To , ta yaya ke nan za a cika Littattafai a kan lalle wannan abu ya kasance ? ”
Nan take Yesu ya ce wa taron jama'a , “ Kun fito ne da takuba da kulake ku kama ni kamar ɗan fashi ? Kowace rana nakan zauna a Haikali ina koyarwa , amma ba ku kama ni ba .
Amma duk wannan ya auku ne domin a cika littattafan annabawa . ” Daga nan duk almajiran suka yashe shi , suka yi ta kansu .
Sai waɗanda suka kama Yesu suka tafi da shi wurin Kayafa , babban firist , inda malaman Attaura da shugabanni suke tare .
Amma Bitrus ya bi shi daga nesa , har cikin gidan babban firist . Da ya shiga , sai ya zauna tare da dogaran Haikali , don ya ga ƙarshen abin .
To , sai manyan firistoci da 'yan majalisa duka suka nemi shaidar zur da za a yi wa Yesu don su sami dama su kashe shi .
Amma ba su samu ba , ko da yake masu shaidar zur da yawa sun zazzaburo . Daga baya sai waɗansu biyu suka matso ,
suka ce , “ Wannan ya ce , zai iya rushe Haikalin nan na Allah , ya kuma gina shi a cikin kwana uku . ”
Sai babban firist ya miƙe ya ce , “ Ba ka da wata amsa ? Shaidar da mutanen nan ke yi a kanka fa ? ”
Amma Yesu ya yi shiru . Sai babban firist ya ce masa , “ Na gama ka da Allah Rayayye , ka faɗa mana ko kai ne Almasihu , Ɗan Allah . ”
Sai Yesu ya ce masa , “ Yadda ka faɗa . Ina kuwa gaya muku a nan gaba za ku ga Ɗan Mutum zaune a dama da Mai Iko , yana kuma zuwa a kan gajimare . ”
Sai babban firist ya kyakketa tufafinsa , ya ce , “ Ya yi saɓo ! Wace shaida kuma za mu nema ? Yanzu kun ji saɓon da ya yi !
Me kuka gani ? ” Suka amsa suka ce , “ Ya cancanci kisa ! ”
Sai suka tattofa masa yau a fuska , suka bubbuge shi , waɗansu kuma suka mammare shi ,
suna cewa , “ Yi mana annabci , kai Almasihu ! Faɗi wanda ya buge ka ! ”
To , Bitrus kuwa yana zaune a tsakar gida a waje , sai wata baranya ta zo ta tsaya a kansa , ta ce , “ Kai ma , ai , tare kake da Yesu Bagalile ! ”
Amma ya yi musu a gabansu duka ya ce , “ Ni ban san abin da kike nufi ba . ”
Da ya fito zaure , sai wata baranya kuma ta gan shi , ta ce wa waɗanda suke tsaitsaye a wurin , “ Ai , mutumin nan tare yake da Yesu Banazare ! ”
Sai ya sāke yin musu har da rantsuwa ya ce , “ Ban ma san mutumin nan ba . ”
Jim kaɗan sai na tsaitsayen suka matso , suka ce wa Bitrus , “ Lalle kai ma ɗayansu ne , don irin maganarka ta tona ka . ”
Sai ya fara la'anar kansa , yana ta rantse-rantse , yana cewa , “ Ban ma san mutumin nan ba . ” Nan da nan sai zakara ya yi cara .
Sai Bitrus ya tuna da maganar Yesu cewa , “ Kafin carar zakara za ka yi musun sanina sau uku . ” Sai ya fita waje , ya yi ta rusa kuka .
Da gari ya waye sai duk manyan firistoci da shugabannin jama'a suka yi shawara a kan Yesu su kashe shi .
Sai suka ɗaure shi , suka tafi da shi , suka ba da shi ga mai mulki Bilatus .
Sa'ad da Yahuza mai bashe shi ya ga an yanke masa hukuncin kisa , sai ya yi nadama , ya mayar wa manyan firistoci da shugabanni da kuɗi azurfa talatin ɗin nan ,
ya ce , “ Na yi zunubi da na ba da marar laifi a kashe shi . ” Suka ce , “ Ina ruwanmu ? Kai ka jiyo ! ”
Sai ya watsar da kuɗin azurfan nan a Haikali , ya fita , ya je ya rataye kansa .
Amma manyan firistoci suka tsince kuɗin suka ce , “ Bai halatta mu zuba su a Baitulmalin Haikali ba , don kuɗin ladan kisankai ne . ”
Sai suka yi shawara , suka sayi filin maginin tukwane da kuɗin don makabartar baƙi .
Don haka , har ya zuwa yau , ana kiran filin nan filin jini .
Ta haka aka cika faɗar Annabi Irmiya cewa , “ Sun ɗauki kuɗin azurfa talatin ɗin nan , wato , awalajar shi wannan da waɗansu Isra'ilawa suka yi wa kima ,
suka sayi filin maginin tukwane da su , yadda Ubangiji ya umurce ni . ”
To , sai Yesu ya tsaya a gaban mai mulki , mai mulkin kuma ya tambaye shi , “ Ashe , kai ɗin nan kai ne Sarkin Yahudawa ? ” Yesu ya ce masa , “ Yadda ka faɗa . ”
Amma da manyan firistoci da shugabanni suka kai ƙararrakinsa , bai ce kome ba .
Sai Bilatus ya ce masa , “ Ba ka ji yawan maganganun da suke ba da shaida a kanka ba ? ”
Amma bai ba shi wata amsa , ko da ta kalma ɗaya ba , har mai mulki ya yi mamaki ƙwarai .
To , a lokacin idi kuwa mai mulki ya saba sakar wa jama'a kowane ɗaurarre guda da suka so .
A lokacin kuwa da wani shahararren ɗan sarƙa , mai suna Barabbas .
Da suka taru sai Bilatus ya ce musu , “ Wa kuke so in sakar muku ? Barabbas ko kuwa Yesu da ake kira Almasihu ? ”
Don ya sani saboda hassada ne suka bashe shi .
Banda haka kuma , a lokacin da yake zaune a kan gadon shari'a , sai matarsa ta aiko masa da cewa , “ Ka fita daga sha'anin mara laifin nan , don yau na sha wahala ƙwarai a mafarkin da na yi a game da shi . ”
To , sai manyan firistoci da shugabanni suka rarrashi jama'a su zaɓi Barabbas , Yesu kuwa a kashe shi .
Sai mai mulki ya sāke ce musu , “ Wane ne a cikin biyun nan kuke so in sakar muku ? ” Sai suka ce , “ Barabbas . ”
Bilatus ya ce musu , “ To , ƙaƙa zan yi da Yesu da ake kira Almasihu ? ” Duk sai suka ce , “ A gicciye shi ! ”
Ya ce , “ Ta wane halin ? Wane mugun abu ya yi ? ” Amma su sai ƙara ɗaga murya suke ta yi , suna cewa , “ A gicciye shi ! ”
Da Bilatus ya ga bai rinjaye su ba , sai dai hargitsi yana shirin tashi , sai ya ɗibi ruwa ya wanke hannunsa a gaban jama'a , ya ce , “ Ni kam , na kuɓuta daga alhakin jinin mai adalcin nan . Wannan ruwanku ne . ”
Sai duk jama'a suka amsa suka ce , “ Alhakin jininsa a wuyarmu , mu da 'ya'yanmu ! ”
Sa'an nan ya sakar musu Barabbas . Bayan ya yi wa Yesu bulala , sai ya ba da shi a gicciye shi .
Sai sojan mai mulki suka kai Yesu cikin fadar mai mulki , suka tara dukan ƙungiyar soja a kansa .
Sai suka tuɓe shi , suka yafa masa wata jar alkyabba .
Suka yi wani rawani na ƙaya , suka sa masa a kā , suka danƙa masa sanda a hannunsa na dama , suka kuma durƙusa a gabansa , suna yi masa ba'a suna cewa , “ Ranka ya daɗe , Sarkin Yahudawa ! ”
Suka tattofa masa yau , suka karɓe sandan , suka ƙwala masa a ka .
Da suka gama yi masa ba'a , sai suka yaye masa alkyabbar , suka sa masa nasa tufafi , suka tafi da shi domin su gicciye shi .
Suna tafiya ke nan , sai suka gamu da wani Bakurane , mai suna Saminu . Shi ne suka tilasta wa ya ɗauki gicciyen Yesu .
Da suka isa wurin da ake kira Golgota , wato , wurin ƙoƙwan kai ,
suka miƙa masa ruwan inabi gauraye da wani abu mai ɗaci yă sha , amma da ya ɗanɗana sai ya ƙi sha .
Da suka gicciye shi , suka rarraba tufafinsa a junansu ta jefa kuri'a .
Suka zauna a nan suna tsaronsa .
A daidai kansa aka kafa sanarwar laifinsa cewa , “ Wannan shi ne Yesu , Sarkin Yahudawa . ”
Sai kuma aka gicciye 'yan fashi biyu tare da shi , ɗaya a dama , ɗaya a hagun .
Masu wucewa suka yi ta yi masa baƙar magana , suna kaɗa kai ,
suna cewa , “ Kai da za ka rushe Haikalin , ka kuma gina shi a cikin kwana uku , ceci kanka mana ! In kai Ɗan Allah ne , to sauko daga gicciyen mana ! ”
Haka kuma manyan firistoci da malaman Attaura da shugabanni suka riƙa yi masa ba'a , suna cewa ,
“ Ya ceci waɗansu , ya kuwa kasa ceton kansa . Ai , Sarkin Isra'ila ne , yă sauko mana daga gicciyen yanzu , mu kuwa mā gaskata da shi .
Yā dogara ga Allah , to , Allah ya cece shi mana yanzu , in dai yana sonsa , don ya ce shi Ɗan Allah ne . ”
Har 'yan fashin nan da aka gicciye su tare ma , su suka zazzage shi kamar waɗancan .
To , tun daga tsakar rana , duhu ya rufe ƙasa duka , har zuwa ƙarfe uku na yamma .
Wajen ƙarfe uku kuma sai Yesu ya ɗaga murya da ƙarfi ya ce , “ Eloi , Eloi , lama sabaktāni ? ” Wato , “ Ya Allahna , ya Allahna , don me ka yashe ni ? ”
Da waɗansu ɗa suke tsaitsayen suka ji haka , sai suka ce , “ Mutumin nan na kiran Iliya ne . ”
Sai nan da nan ɗaya daga cikinsu ya yiwo gudu , ya ɗauko soso ya jiƙa shi da ruwan tsami , ya soka a sanda , ya miƙa masa yă sha .
Amma sauran suka ce , “ Ku bari mu gani ko Iliya zai zo ya ceci shi . ”
Sai Yesu ya sāke ɗaga murya da ƙarfi , sa'an nan ya săki ransa .
Sai labulen da yake cikin Haikalin ya tsage gida biyu , daga sama har ƙasa . Ƙasa ta yi girgiza , duwatsu kuma suka tsattsage .
Aka bubbuɗe kaburbura , tsarkaka da yawa da suke barci kuma suka tashi .
Suka firfito daga kaburburan , bayan ya tashi daga matattu , sai suka shiga tsattsarkan birnin , suka bayyana ga mutane da yawa .
Sa'ad da jarumin da waɗanda suke tare da shi suna tsaron Yesu suka ga rawar ƙasa da kuma abin da ya auku , sai duk tsoro ya kama su , suka ce , “ Hakika wannan Ɗan Allah ne ! ”
Akwai kuma waɗansu mata da yawa a can suna hange daga nesa , waɗanda suka biyo Yesu tun daga ƙasar Galili , suna yi masa hidima .
A cikinsu da Maryamu Magadaliya , da Maryamu mahaifiyar Yakubu da Yusufu , da kuma mahaifiyar 'ya'yan Zabadi .
Maraice lis sai wani mai arziki ya zo , mutumin Arimatiya , mai suna Yusufu , shi ma almajirin Yesu ne .
Ya je wurin Bilatus ya roƙa a ba shi jikin Yesu . Sai Bilatus ya yi umarni a ba shi .
Yusufu ya ɗauki jikin , ya sa shi a likkafanin lilin mai tsabta ,
ya sa shi a wani sabon kabari da ya tanadar wa kansa , wanda ya fafe a jikin dutse . Sai ya mirgina wani babban dutse a bakin kabarin , ya tafi .
Maryamu Magadaliya da ɗaya Maryamun suna nan zaune a gaban kabarin .
Kashegari , wato , bayan ranar shiri , sai manyan firistoci da Farisiyawa suka taru a gaban Bilatus ,
suka ce , “ Ya mai girma , mun tuna yadda mayaudarin nan , tun yana da rai ya ce bayan kwana uku zai tashi daga matattu .
Saboda haka sai ka yi umarni a tsare kabarin nan sosai har rana ta uku , kada almajiransa su sace shi , sa'an nan su ce wa mutane ya tashi daga matattu . Yaudarar ƙarshe za ta fi ta farkon muni ke nan . ”
Sai Bilatus ya ce musu , “ Shi ke nan , ku ɗibi soja , ku je ku tsare shi iyakar ƙoƙarinku . ”
Sai suka tafi suka tsare kabarin , suka buga wa dutsen nan hatimi , suka kuma sa sojan tsaro .
To , bayan Asabar , da asussuba a ranar farko ta mako , sai Maryamu Magadaliya da ɗaya Maryamun , suka je ganin kabarin .
Sai kuwa aka yi wata babbar rawar ƙasa , domin wani mala'ikan Ubangiji ne ya sauko daga Sama , ya zo ya mirgine dutsen , ya zauna a kai .
Kamanninsa suna haske kamar walƙiya , tufafinsa kuma farare fat kamar alli .
Saboda tsoronsa sai masu tsaro suka ɗau makyarkyata , har suka yi kamar sun mutu .
Amma sai mala'ikan ya ce wa matan , “ Kada ku ji tsoro , domin na sani Yesu kuke nema , wanda aka gicciye .
Ai , ba ya nan . Ya tashi , yadda ya faɗa . Ku zo ku ga wurin da aka sa shi .
Ku tafi maza ku gaya wa almajiransa , cewa , ya tashi daga matattu . Ga shi kuma , zai riga ku zuwa ƙasar Galili , a can ne za ku gan shi . Ga shi , na gaya muku . ”
Sai suka tashi daga kabarin da gaggawa da tsoro , game da matuƙar farin ciki , suka ruga a guje domin su kai wa almajiransa labari .
Sai kuwa ga Yesu ya tarye su , ya ce , “ Salama a gare ku ! ” Suka matso suka rungume ƙafafunsa , suka yi masa sujada .
Sai Yesu ya ce musu , “ Kada ku ji tsoro , ku je ku gaya wa 'yan'uwana su tafi ƙasar Galili , a can ne za su gan ni . ”
Suna tafiya ke nan , sai waɗansu daga cikin sojan nan suka shiga birni , suka ba manyan firistoci labarin da ya auku .
Su kuwa da suka taru da shugabannin jama'a suka yi shawara , sai suka ba sojan kuɗi masu tsoka ,
suka ce , “ Ku faɗa wa mutane almajiransa ne suka zo da daddare suka sace shi kuna barci .
In kuwa labarin nan ya kai ga kunnen mai mulki , mā rarrashe shi , mu tsare ku daga wahala . ”
Sai suka karɓi kuɗin , suka yi yadda aka koya musu . Wannan magana kuwa , ta bazu cikin Yahudawa har ya zuwa yau .
To , almajirai goma sha ɗayan nan suka tafi ƙasar Galili , suka je dutsen da Yesu ya umarce su .
Da suka gan shi , suka yi masa sujada , amma waɗansu suka yi shakka .
Sai Yesu ya matso , ya ce musu , “ An mallaka mini dukkan iko a Sama da ƙasa .
Don haka sai ku je ku almajirtar da dukkan al'ummai , kuna yi musu baftisma da sunan Uba , da Ɗa , da Ruhu Mai Tsarki ,
kuna koya musu su kiyaye duk iyakar abin da na umarce ku . Ga shi , ni kuma kullum ina tare da ku har ya zuwa matuƙar zamani . ”
Farkon bisharar Yesu Almasihu , Ɗan Allah , ke nan .
Yadda yake a rubuce a littafin Annabi Ishaya cewa , “ Ga shi , na aiko manzona ya riga ka gaba , Wanda zai shirya maka hanya .
Muryar mai kira a jeji tana cewa , Ku shirya wa Ubangiji tafarki , Ku miƙe hanyoyinsa . ”
Yahaya Maibaftisma ya bayyana a jeji , yana wa'azi mutane su tuba a yi musu baftisma domin a gafarta musu zunubansu .
Sai duk mutanen ƙasar Yahudiya , da dukan mutanen Urushalima suka yi ta zuwa wurinsa , suna bayyana zunabansu , yana yi musu baftisma a Kogin Urdun .
Yahaya kuwa yana sanye da tufar gashin raƙumi , yana kuma ɗaure da ɗamara ta fata , abincinsa kuwa fara ce da ruwan zuma .
Ya yi wa'azi ya ce , “ Wani yana zuwa bayana wanda ya fi ni girma , wanda ko takalminsa ma ban isa in sunkuya in kwance ba .
Ni da ruwa na yi muku baftisma , amma shi da Ruhu Mai Tsarki zai yi muku . ”
Sai ya zamana a wannan lokaci Yesu ya zo daga Nazarat ta ƙasar Galili . Yahaya ya yi masa baftisma a Kogin Urdun .
Da fitowarsa daga ruwan sai ya ga sama ta dāre , Ruhu yana sauko masa kamar kurciya .
Aka ji wata murya daga Sama ta ce , “ Kai ne Ɗana ƙaunataccena , ina farin ciki da kai ƙwarai . ”
Nan da nan sai Ruhu ya iza shi jeji .
Yana jeji har kwana arba'in , Shaiɗan yana gwada shi , yana tare da namomin jeji , mala'iku kuma suna yi masa hidima .
To , bayan an tsare Yahaya , sai Yesu ya shigo ƙasar Galili , yana yin bisharar Allah ,
yana cewa , “ Lokaci ya yi , Mulkin Allah ya kusato . Ku tuba , ku gaskata da bishara . ”
Yana wucewa ta bakin Tekun Galili , sai ya ga Bitrus da Andarawas ɗan'uwansa , suna jefa taru a teku , don su masunta ne .
Yesu ya ce musu , “ Ku bi ni , zan mai da ku masuntan mutane . ”
Nan da nan kuwa suka bar tarunansu suka bi shi .
Da ya ci gaba kaɗan , sai ya ga Yakubu ɗan Zabadi , da ɗan'uwansa Yahaya , suna cikin jirginsu suna gyaran taru .
Nan da nan da ya kira su , suka bar mahaifinsu Zabadi a cikin jirgin tare da ma'aikata , suka bi shi .
Suka shiga Kafarnahum . Ran Asabar ne kuwa , ya shiga majami'a yana koyarwa .
Sun yi mamakin koyarwarsa , domin yana koya musu da Iko , ba kamar malaman Attaura ba .
Nan take sai ga wani mutum mai baƙin aljan a majami'arsu , yana ihu ,
yana cewa , “ Ina ruwanka da mu , Yesu Banazare ? Ka zo ne ka hallaka mu ? Na san ko wane ne kai , Mai tsarkin nan ne na Allah . ”
Yesu ya kwaɓe shi ya ce , “ Yi shiru ! fita daga cikinsa ! ”
Sai baƙin aljanin ya buge shi , jikinsa yana rawa , ya yi ihu , ya fita daga cikinsa .
Duk suka yi mamaki , har suka tanttambayi juna suna cewa , “ Kai , mene ne haka ? Tabɗi ! Yau ga baƙuwar koyarwa ! Har baƙaƙen aljannu ma yake yi wa umarni gabagaɗi , suna kuwa yi masa biyayya ! ”
Nan da nan sai ya shahara a ko'ina duk kewayen ƙasar Galili .
Da fitarsu daga majami'a , sai suka shiga gidan su Bitrus da Andarawas , tare da Yakubu da Yahaya .
Surukar Bitrus kuwa tana kwance tana zazzaɓi , nan da nan suka ba shi labarinta .
Sai ya matso , ya kama hannunta , ya tashe ta , zazzaɓin kuwa ya sake ta , har ta yi musu hidima .
Da magariba , bayan fāɗuwar rana , aka kakkawo masa dukan marasa lafiya , da masu aljannu .
Sai duk garin ya haɗu a ƙofar gidan .
Ya warkar da marasa lafiya da yawa , masu cuta iri iri , ya kuma fitar wa mutane aljannu da yawa . Bai ko yarda aljannun su yi wata magana ba , domin sun san shi .
Da assussuba ya tashi ya fita , ya tafi wani wuri inda ba kowa , ya yi addu'a a can .
Sai Bitrus da waɗanda suke tare da shi suka bi shi .
Da suka same shi , suka ce masa , “ Duk ana nemanka . ”
Ya ce musu , “ Mu tafi garuruwan da suke gaba , in yi wa'azi a can kuma , domin saboda haka ne na fito . ”
Ya gama ƙasar Galili duk yana wa'azi a majami'unsu , yana kuma fitar wa mutane da aljannu .
Wani kuturu ya zo wurinsa , yana roƙonsa , yana durƙusawa a gabansa , yana cewa , “ In ka yarda kana da iko ka tsarkake ni . ”
Da tausayi ya kama Yesu , sai ya miƙa hannu , ya taɓa shi , ya ce masa , “ Na yarda , ka tsarkaka . ”
Nan take sai kuturtar ta rabu da shi , ya tsarkaka .
Ya kwaɓe shi ƙwarai , ya sallame shi nan da nan ,
bayan ya ce masa , “ Ka kula fa , kada ka gaya wa kowa kome . Sai dai ka je wurin firist ya gan ka , ka kuma yi hadaya saboda tsarkakewarka domin tabbatarwa a gare su , kamar yadda Musa ya umarta . ”
Amma ya tafi , ya shiga sanar da maganar , yana baza labarin al'amarin ko'ina , har ya zamana Yesu bai ƙara shiga wani gari a sarari ba , sai ya zauna a waje a wuraren da ba kowa . Mutane kuwa suka yi ta zuwa wurinsa daga ko'ina .
Bayan 'yan kwanaki , da ya sāke komowa Kafarnahum , sai aka ji labari yana gida .
Aka kuwa taru maƙil har ba sauran wuri , ko a bakin ƙofa . Shi kuwa yana yi musu wa'azin Maganar Allah .
Sai suka kawo masa wani shanyayye , mutum huɗu suna ɗauke da shi .
Da suka kāsa kusatarsa don yawan mutane , suka buɗe rufin soron ta sama da shi . Da suka huda ƙofa kuwa , suka zura gadon da shanyayyen yake kwance a kai .
Da Yesu ya ga bangaskiyarsu sai ya ce wa shanyayyen , “ Ɗana , an gafarta maka zunubanka . ”
To , waɗansu malaman Attaura suna nan zaune , suna ta waswasi a zuciyarsu ,
suna cewa , “ Don me mutumin nan yake faɗar haka ? Ai , sāɓo yake yi ! Wa yake da ikon gafarta zunubi in banda Allah kaɗai ? ”
Nan da nan , da Yesu ya gane a ransa suna ta wuswasi haka a zuci , sai ya ce musu , “ Don me kuke a waswasi haka a zuciyarku ?
Wanne ya fi sauƙi , a ce wa shanyayyen , ‘ An gafarta maka zunubanka ’ , ko kuwa a ce , ‘ Tashi ka ɗauki shimfiɗarka ka yi tafiya ? ’
Amma don ku sakankance Ɗan Mutum yana da ikon gafarta zunubi a duniya ” - sai ya ce wa shanyayyenu
“ Na ce maka , tashi ka ɗauki shimfiɗarka ka tafi gida . ”
Sai ya tashi nan da nan , ya ɗauki shimfiɗarsa , ya fita a kan idon kowa , har suka yi mamaki duka , suka ɗaukaka Allah suna cewa , “ Ba mu taɓa ganin irin haka ba ! ”
Yesu ya sāke fita bakin teku . Duk jama'a suka yi ta zuwa wurinsa , yana koya musu .
Yana cikin wucewa , sai ya ga Lawi ɗan Halfa a zaune yana aiki a wurin karɓar haraji . Yesu ya ce masa , “ Bi ni . ” Sai ya tashi ya bi shi .
Wata rana Yesu yana cin abinci a gidan Lawi , masu karɓar haraji da masu zunubi da yawa kuma suna ci tare da shi da almajiransa , don kuwa da yawa daga cikinsu masu binsa ne ;
da malaman Attaura na Farisiyawa suka ga yana cin abinci tare da masu zunubi da masu karɓar haraji , sai suka ce wa almajiransa , “ Don me yake ci yake sha tare da masu karɓar haraji da masu zunubi ? ”
Da Yesu ya ji haka , ya ce musu , “ Ai , lafiyayyu ba ruwansu da likita , sai dai marasa lafiya . Ba domin in kira masu adalci na zo ba , sai dai masu zunubi . ”
To , almajiran Yahaya da na Farisiyawa suna azumi , sai aka zo aka ce masa , “ Don me almajiran Yahaya da na Farisiyawa suke azumi , amma naka almajirai ba sa yi ? ”
Sai Yesu ya ce musu , “ Ashe , abokan ango za su yi azumi tun ango yana tare da su ? Ai , muddin suna tare da angon , ba za su yi azumi ba .
Ai , lokaci yana zuwa da za a ɗauke musu angon . A sa'an nan ne fa za su yi azumi .
Ba mai mahon tsohuwar tufa da sabon ƙyalle . In ma an yi , ai , sai sabon ƙyallen ya kece tsohuwar tufar , har ma ta fi dā kecewa .
Ba kuma mai ɗura sabon ruwan inabi a tsofaffin salkuna . In ma an ɗura , sai ruwan inabin ya fasa salkunan , a kuma yi hasararsa da ta salkunan . Sabon ruwan inabi , ai sai sababbin salkuna . ”
Wata rana ran Asabar , yana ratsa gonakin alkama , suna cikin tafiya sai almajiransa suka fara zagar alkamar .
Farisiyawa suka ce masa , “ Duba ! Don me suke yin abin da bai halatta a yi ran Asabar ba ? ”
Sai ya ce musu , “ Ashe , ba ku taɓa karanta abin da Dawuda ya yi ba , sa'ad da ya matsu da yunwa , shi da abokan tafiyarsa ?
Yadda ya shiga masujadar Allah a zamanin Abiyata babban firist , ya ci keɓaɓɓiyar gurasar nan , wadda bai halatta kowa ya ci ba , sai firistoci kaɗai , har ma ya ba abokan tafiyarsa ? ”
Sai ya ce musu , “ Ai , Asabar domin mutum aka yi ta , ba mutum aka yi domin Asabar ba .
Saboda haka Ɗan Mutum shi ne Ubangijin har ma da na ranar Asabar . ”
Sai ya sāke shiga majami'a . Akwai wani mutum a nan kuwa mai shanyayyen hannu .
Sai suka yi haƙwansa su ga ko zai warkar da shi ran Asabar , don su samu su kai ƙararsa .
Sai ya ce wa mai shanyayyen hannun , “ Fito nan fili . ”
Ya ce musu , “ Ya halatta ran Asabar a yi alheri ko kuwa mugunta ? A ceci rai , ko kuwa a kashe shi ? ” Amma sai suka yi shiru .
Da ya duddube su da fushi , yana baƙin ciki da taurin zuciyarsu , sai ya ce wa mutumin , “ Miƙo hannunka . ” Sai ya miƙa , hannunsa kuwa ya koma lafiyayye .
Da Farisiyawa suka fita , nan da nan sai suka yi shawara da mutanen Hirudus a kansa , yadda za su hallaka shi .
Sai Yesu ya tashi tare da almajiransa , suka je bakin tekun . Taro mai yawan gaske kuwa daga ƙasar Galili ya biyo shi , har ma daga ƙasar Yahudiya ,
da Urushalima , da ƙasar Edom , da hayin Kogin Urdun , da kuma wajen Taya da Sidon , babban taro ya zo wurinsa , don sun ji labarin duk abin da yake yi .
Don gudun kada taron ya marmatse shi kuwa , sai ya ce wa almajiransa su keɓe masa ƙaramin jirgi guda ,
saboda ya riga ya warkar da mutane da yawa , har ya kai ga duk masu cuta suna dannowa wurinsa domin su taɓa shi .
Baƙaƙen aljannu kuwa , duk sa'ad da suka gan shi , sai su fāɗi gabansa suna kururuwa , suna cewa , “ Kai Ɗan Allah ne . ”
Sai ya kwaɓe su ƙwarai kada su bayyana shi .
Ya hau dutse , ya kira waɗanda yake so , suka je wurinsa .
Ya zaɓi mutum goma sha biyu su zauna tare da shi domin ya riƙa aikensu suna wa'azi .
Ya kuma ba su ikon fitar da aljannu .
Ga waɗanda ya zaɓa , Bitrus ,
da Yakubu ɗan Zabadi , da kuma ɗan'uwansa Yahaya , ya sa musu suna Buwanarjis , wato , 'ya'yan tsawa .
Sai kuma Andarawas , da Filibus , da Bartalamawas , da Matiyu , da Toma , da Yakubu ɗan Halfa , da Yahuza , da Saminu Bakan'ane ,
da kuma Yahuza Iskariyoti wanda ya bāshe shi . Sa'an nan ya shiga wani gida .
Taron kuwa ya sāke haɗuwa har ya hana su cin abinci .
Da 'yan'uwansa suka ji haka , sai suka fita su kamo shi , saboda sun ce , “ Ai , ya ruɗe . ”
Malaman Attaura kuwa da suka zo daga Urushalima sai suka ce , “ Ai , Ba'alzabul ne ya hau shi , da ikon sarkin aljannu kuma yake fitar da aljannu . ”
Sai Yesu ya kira su , ya ba su misali da cewa , “ Ina Shaiɗan zai iya fitar da Shaiɗan ?
Ai , in mulki ya rabu a kan gāba , wannan mulki ba zai ɗore ba .
Haka in gida ya rabu a kan gāba , wannan gida ba zai ɗore ba .
Shaiɗan kuma in ya tayar wa kansa , ya rabu , ba zai ɗore ba , ƙarewarsa ce ta zo .
Ba mai iya shiga gidan ƙaƙƙarfan mutum ya washe kayansa , sai ko ya fara ɗaure ƙaƙƙarfan mutumin , sa'an nan kuma ya washe gidansa .
“ Hakika , ina gaya muku , za a gafarta wa 'yan adam duk zunubansu , da kowane sāɓon da suka hurta ,
amma fa , duk wanda ya sāɓi Ruhu Mai Tsarki ba ya samun gafara har abada , ya yi madawwamin zunubi ke nan . ”
Wannan kuwa don sun ce , “ Yana da baƙin aljan ne . ”
Sa'an nan mahaifiyarsa da 'yan'uwansa suka zo . Suna tsaye a waje , sai suka aika masa ya je .
Taro kuwa yana zaune kewaye da shi , sai suka ce masa , “ Ga tsohuwarka da 'yan'uwanka suna nemanka a waje . ”
Ya amsa musu ya ce , “ Su wane ne tsohuwata da 'yan'uwana ? ”
Sai ya waiwayi waɗanda suke zaune kewaye da shi , ya ce , “ Ga tsohuwata a nan da 'yan'uwana !
Ai , kowa ya yi abin da Allah ke so , shi ne ɗan'uwana , ita ce 'yar'uwata , ita ce kuma tsohuwata . ”
Ya kuma fara koyarwa a bakin teku ke nan , sai babban taro ya haɗu a wurinsa , har ya kai shi ga shiga jirgi a tekun , ya kuwa zauna a ciki . Duk taron kuwa yana kan tudu a bakin tekun .
Sai ya koya musu abubuwa da yawa da misalai . A cikin koyarwarsa har ya ce musu ,
“ Ku saurara ! Wani mai shuka ya tafi shuka .
Yana cikin yafa iri , sai waɗansu ƙwayoyi suka fāɗa a hanya , tsuntsaye kuma suka zo suka tsince su .
Waɗansu kuma suka fāɗa a wuri mai duwatsu inda ba ƙasa da yawa . Nan da nan kuwa suka tsiro saboda rashin zurfin ƙasa .
Da rana fa ta ɗaga , sai suka yanƙwane , da yake ba su da saiwa sosai , suka bushe .
Waɗansu kuma suka fāɗa cikin ƙaya , sai ƙayar ta tashi ta sarƙe su , ba su yi tsaba ba .
Waɗansu kuma suka fāɗa a ƙasa mai kyau , suka yi yabanya , suka girma , suka yi tsaba , waɗansu riɓi talatin talatin , waɗansu sittin sittin , waɗansu ma har ɗari ɗari . ”
Sai ya ce , “ Duk mai kunnen ji , yă ji . ”
Da suka kaɗaita , masu binsa da su goma sha biyun nan suka tambaye shi ma'anar misalan .
Sai ya ce musu , “ Ku kam , an yardar muku ku san asirin Mulkin Allah , amma ga waɗanda ba sa cikinku , kome sai a cikin misali ,
don gani da ido kam , za su gani , amma ba da zuci ba . Ji kuma , za su ji , amma ba za su fahimta ba , don dai kada su juyo a yafe musu . ”
Ya ce musu , “ Ashe , ba ku fahimci wannan misali ba ? Ƙaƙa za ku fahimci sauran ke nan ?
Mai shukan nan fa Maganar Allah yake shukawa .
Waɗanda suka fāda a hanya kuwa , su ne kwatancin waɗanda aka shuka Maganar a zuciyarsu . Da zarar sun ji , nan da nan sai Shaiɗan ya zo ya ɗauke Maganar da aka shuka a zuciyarsu .
Haka kuma waɗanda aka shuka a wuri mai duwatsu , su ne waɗanda da zarar sun ji Maganar sai su karɓa da farin ciki .
Su kam ba su da tushe , rashin ƙarƙo gare su , har in wani ƙunci ko tsanani ya faru domin wannan Magana , nan da nan sai su yi tuntuɓe .
Waɗansu kuma su ne kwatancin waɗanda suka fāɗa cikin ƙaya , su ne waɗanda suke jin Maganar ,
amma taraddadin duniya , da jarabar dukiya , da kuma kwaɗayin waɗansu abubuwa , sukan shiga su sarƙe Maganar , har ta zama marar amfani .
Waɗanda aka shuka a ƙasa mai kyau kuwa , su ne kwatancin waɗanda suke jin Maganar , su karɓa , su kuma amfana , waɗansu riɓi talatin talatin , waɗansu sittin sittin , waɗansu ma har ɗari ɗari . ”
Sai ya ce musu , “ Shin , ana kawo fitila don a rufe ta da masaki , ko a ajiye ta a ƙarƙashin gado ne , ba don a ɗora ta a kan maɗorinta ba ?
Ba abin da yake ɓoye , sai domin a bayyana shi a gaba . Ba kuma wani abin da yake asirce , sai domin a bayyana shi a gaba .
In da mai kunnen ji , yă ji . ”
Sai ya ce musu , “ Ku ji . Mudun da ka auna , da shi za a auna maka , har ma a ƙara .
Domin mai abu akan ƙara wa . Marar abu kuwa , ko ɗan abin da yake da shi ma , sai an karɓe masa . ”
Ya ce kuma , “ Mulkin Allah kamar mutum yake mai yafa iri a ƙasa .
A kwana a tashi har irin ya tsiro , ya girma , bai kuwa san ta yadda aka yi ba .
Ƙasa da kanta takan ba da amfani , tsiro shi na farko , sa'an nan kai , sai kuma ƙwaƙƙwarar ƙwaya a kan .
Sa'ad da amfani ya nuna , sai ya sa lauje ya yanke nan da nan , wato , kaka ta yi ke nan . ”
Ya kuma ce , “ Da me za mu kwatanta Mulkin Allah ? Ko kuwa da wane misali za mu misalta shi ?
Kamar ƙwayar mastad yake , wadda , in an shuka ta , ko da yake ita ce mafi ƙanƙantar ƙwayoyi a duniya ,
duk da haka in an shuka ta , sai ta girma ta fi duk sauran ganye , ta yi manyan rassa , har tsuntsaye su iya sauka a inuwarta . ”
Da misalai da yawa irin waɗannan Yesu ya yi musu Maganar Allah , daidai gwargwadon ganewarsu .
Ba ya faɗa musu kome sai da misali , amma a keɓe yakan bayyana wa almajiransa kome .
A ran nan da maraice ya ce musu , “ Mu haye can ƙetare . ”
Da suka bar taron , suka tafi da shi yadda yake a cikin jirgin , waɗansu jirage kuma suna tare da shi .
Sai babban hadari mai iska ya taso , raƙuman ruwa kuma suna ta fantsama cikin jirgin , har jirgin ya tasar wa cika da ruwa .
Yesu kuwa yana daga ƙarshen baya na jirgin a kan matashi , yana barci . Sai suka tashe shi , suka ce masa , “ Malam , za mu hallaka ba ka kula ba ko ? ”
Sai ya farka , ya tsawata wa iskar , ya kuma ce wa ruwan tekun , “ Natsu ! Ka yi shiru ! ” Sai iskar ta kwanta , wurin duk ya yi tsit .
Ya ce musu , “ Don me kuka firgita haka ? Har yanzu ba ku da bangaskiya ne ? ”
Sai suka tsorata , matuƙar tsoro , suka ce wa juna , “ Wa ke nan kuma , wanda har iska da ruwan teku ma suke yi masa biyayya ? ”
Suka iso hayin teku a ƙasar Garasinawa .
Da saukarsa daga jirgin , sai ga wani mai baƙin aljan daga makabarta ya tarye shi .
Shi kuwa makabarta ce mazauninsa . Ba mai iya ɗaure shi kuma , ko da sarƙa ma .
Don dā an sha ɗaure shi da mari da sarƙa , amma ya tsintsinka sarƙar , ya gutsuntsuna marin , har ma ba mai iya bi da shi .
Kullum kuwa dare da rana yana cikin makabarta , da kan duwatsu , yana ta ihu , yana kukkuje jikinsa da duwatsu .
Da dai ya hango Yesu , sai ya sheƙo a guje ya fāɗi a gabansa ,
ya ƙwala ihu ya ce , “ Ina ruwanka da ni , Yesu Ɗan Allah Maɗaukaki ? Na gama ka da Allah , kada ka yi mini azaba . ”
Ya faɗi haka ne domin Yesu ya ce masa , “ Rabu da mutumin nan , kai wannan baƙin aljan ! ”
Yesu ya tambaye shi , “ Mene ne sunanka ? ” Sai ya amsa ya ce , “ Sunana Tuli , don muna da yawa . ”
Sai ya roƙi Yesu da gaske kada ya kore su daga ƙasar .
To , wurin nan kuwa akwai wani babban garken alade suna kiwo a gangaren dutsen .
Aljannun nan suka roƙe shi suke ce , “ Tura mu wajen aladun nan , mu shiga cikinsu . ”
Ya kuwa yardar musu . Sai baƙaƙen aljannun suka fita , suka shiga aladun . Garken kuwa wajen alade dubu biyu , suka rugunguta ta gangaren , suka fāɗa tekun , suka hallaka a ruwa .
Daga nan sai 'yan kiwon aladun suka gudu , suka ba da labari birni da ƙauye . Jama'a suka zo su ga abin da ya auku .
Da suka zo wurin Yesu suka ga mai aljannun nan a zaune , sanye da tufa , cikin hankalinsa kuma , wato , mai aljannun nan masu yawa a dā , sai suka tsorata .
Waɗanda aka yi abin a kan idonsu kuwa , suka farfaɗi abin da ya gudana ga mai aljannun da kuma aladun .
Sai suka fara roƙon Yesu ya bar musu ƙasarsu .
Yana shiga jirgi ke nan , sai mai aljannun nan a dā ya roƙe shi izinin zama a gunsa .
Amma Yesu bai yardar masa ba , ya ce masa , “ Tafi gida wurin 'yan'uwanka , ka faɗa musu irin manyan abubuwan da Ubangiji ya yi maka , da kuma yadda ya ji tausayinka . ”
Sai ya tafi , ya shiga baza labari a Dikafolis na irin manyan abubuwan da Yesu ya yi masa . Duk mutane kuwa suka yi al'ajabi .
Da Yesu ya sāke haye ƙetare cikin jirgi , sai babban taro ya kewaye shi . Shi kuwa yana bakin tekun .
Sai ga wani daga cikin shugabannin majami'a , mai suna Yayirus . Da ganin Yesu kuwa sai ya fāɗi a gabansa ,
ya roƙe shi da gaske , yana cewa , “ Ƙaramar 'yata tana bakin mutuwa . Idan za ka yarda ka zo ka ɗora mata hannu , sai ta warke ta rayu . ”
Sai suka tafi tare . Babban taro kuwa yana biye da shi , suna matsarsa .
Sai ga wata mace wadda ta yi shekara goma sha biyu tana zub da jini ,
ta kuma sha wahala ƙwarai da gaske a hannun masu magani da yawa , har ta ɓad da duk abin da take da shi , amma duk a banza , sai ma gaba-gaba cutar take yi .
Da ta ji labarin Yesu , ta raɓo ta bayansa cikin taron , ta taɓa mayafinsa .
Don tā ce a ranta , “ Ko da tufarsa ma na taɓa , sai in warke . ”
Nan take zubar jininta ta tsaya , ta kuma ji a jikinta an warkar da cutarta .
Nan da nan kuwa da Yesu ya ji wani iko ya fita daga gare shi , sai ya waiwaya a cikin taron , ya ce , “ Wa ya taɓa tufata ? ”
Sai almajiransa suka ce masa , “ Kana ganin taro yana matsarka , ka ce , wa ya taɓa ka ? ”
Sai Yesu ya juya domin ya ga wadda ta yi haka .
Matar kuwa da ta san abin da aka yi mata , sai ta zo a tsorace , tana rawar jiki , ta fāɗi a gabansa , ta faɗa masa ƙashin gaskiya .
Sai ya ce mata , “ 'Yata , bangaskiyarki ta warkar da ke . Ki sauka lafiya , ki warke daga cutarki . ”
Yana cikin magana , sai ga waɗansu daga gidan shugaban majami'a suka ce , “ Ai , 'yarka ta rasu , me kuma za ka wahalar da Malamin ? ”
Amma Yesu bai kula da abin da suka faɗa ba , ya ce wa shugaban majami'a , “ Kada ka ji tsoro , ka ba da gaskiya kawai . ”
Bai bar kowa ya bi shi ba sai Bitrus , da Yakubu , da kuma Yahaya ɗan'uwan Yakubu .
Da suka isa gidan shugaban majami'a , ya ji ana hayaniya , ana kuka , ana kururuwa ba ji ba gani .
Da shigarsa sai ya ce musu , “ Don me kuke hayaniya kuna kuka haka ? Ai , yarinyar ba matacciya take ba , barci take yi . ”
Sai suka yi masa dariyar raini . Shi kuma bayan ya fitar da su duka waje , sai ya ɗauki mahaifin yarinyar , da mahaifiyarta , da kuma waɗanda suke tare da shi , ya shiga inda yarinyar take .
Ya rike hannunta , ya ce mata , “ Talita ƙumi , ” wato , “ Ke yarinya , ina ce miki , tashi . ”
Nan take yarinyar ta tashi ta yi tafiya , domin 'yar shekara goma sha biyu ce . Nan da nan kuwa mamaki ya kama su .
Sai ya kwaɓe su matuƙa kada kowa ya ji wannan labari . Ya kuma yi umarni a ba ta abinci .
Ya tashi daga nan ya koma garinsu , almajiransa kuwa suka bi shi .
Da Asabar ta yi , sai ya fara koyarwa a majami'a . Mutane da yawa da suka saurare shi , suka yi mamaki , suna cewa , “ Ina mutumin nan ya sami wannan abu duka ? Wace hikima ce aka ba shi haka ? Dubi irin waɗannan mu'ujizan da ake aikatawa ta hannunsa !
Shin , wannan ba shi ne masassaƙin nan ba , ɗan Maryamu , ɗan'uwan su Yakubu , da Yusufu , da Yahuza , da kuma Saminu ? 'Yan'uwansa mata kuma ba ga su tare da mu ba ? ” Suka yi tuntuɓe sabili da shi .
Sai Yesu ya ce musu , “ Ai , annabi ba ya rasa girma sai dai a garinsu , da cikin 'yan'uwansa , da kuma gidansu . ”
Bai ko iya yin wata mu'ujiza a can ba , sai dai ya ɗora wa marasa lafiya kaɗan hannu ya warkar da su .
Ya yi mamakin rashin bangaskiyarsu . Sai ya zazzaga ƙauyuka yana koyarwa .
Sai ya kira goma sha biyun nan , ya fara aikensu biyu-biyu , ya kuma ba su iko a kan baƙaƙen aljannu .
Ya umarce su kada su ɗauki guzuri don tafiyar , ko gurasa , ko burgami , ko kuɗi ma a ɗamararsu , sai dai sanda kawai ,
amma su sa takalmi , kada kuma su haɗa taguwa biyu .
Ya ce musu , “ Duk gidan da kuka sauka , ku zauna a nan har ku tashi .
Duk inda aka ƙi yin na'am da ku , aka kuma ƙi sauraronku , in za ka tashi , sai ku karkaɗe ƙurar ƙafafunka don shaida a kansu . ”
Haka fa , suka fita , suna wa'azi don mutane su tuba .
Suka fitar da aljannu da yawa , suka kuma shafa wa marasa lafiya da yawa mai , suka warkar da su .
Sai fa sarki Hirudus ya ji labari , domin sunan Yesu ya riga ya shahara , har waɗansu suka ce , “ Yahaya Maibaftisma ne aka tāsa daga matattu , shi ya sa mu'ujizan nan suke aiki ta wurinsa . ”
Amma waɗansu kuwa suka ce , “ Iliya ne . ” Waɗansu kuwa suka ce , “ Ai , annabi ne , kamar ɗaya daga cikin annabawa . ”
Amma da Hirudus ya ji haka , sai ya ce , “ Yahaya , wanda na fille wa kai , shi ne aka tāsa . ”
Don dā Hirudus da kansa ya aika aka kamo Yahaya , ya ɗaure shi a kurkuku saboda Hirudiya matar ɗan'uwansa Filibus , wadda shi Hirudus ya aura .
Don dā Yahaya ya ce wa Hirudus , “ Bai halatta ka ƙwace matar ɗan'uwanka ba . ”
Hirudiya kuwa tana riƙe da Yahaya cikin zuciyarta , har ta so ta kashe shi , amma ba ta sami hanya ba ,
don Hirudus yana tsoron Yahaya , ya sani shi mutum ne adali , tsattsarka , shi ya sa ya kāre shi . Hirudus yakan damu da yawa sa'ad da yake sauraron Yahaya , ko da yake yana murna da jinsa .
Amma wani sanadi ya zo , da ranar haihuwar Hirudus ta kewayo , ya yi wa hakimansa , da sarakunan yaƙinsa , da kuma manyan ƙasar Galili biki .
Da 'yar Hirudiya ta shigo ta yi rawa , sai ta gamshi Hirudus da baƙinsa . Sai fa sarki ya ce wa yarinyar , “ Ki roƙe ni kome , sai in ba ki . ”
Ya kuma rantse mata , ya ce , “ Kome kika roƙe ni zan ba ki , ko da rabin mulkina ne . ”
Ta fita , ta ce wa mahaifiyarta , “ Me zan roƙa ? ” Uwar ta ce , “ Kan Yahaya Maibaftisma . ”
Nan da nan sai ta shigo wurin sarki da gaggawa , ta roƙe shi , ta ce , “ Ina so yanzu yanzu ka ba ni kan Yahaya Maibaftisma a cikin akushi . ”
Sai sarki ya yi baƙin ciki matuƙa , amma saboda rantsuwar da ya yi da kuma kunyar baƙinsa , ba ya so ya hana ta .
Nan take sai sarki ya aiki dogari , ya yi umarni a kawo kan Yahaya . Dogarin ya tafi ya fille wa Yahaya kai a kurkuku ,
ya kawo kan a cikin akushi , ya ba yarinyar , yarinyar kuwa ta ba mahaifiyarta .
Da almajiran Yahaya suka ji labari , sai suka zo suka ɗauki gangar jikinsa , suka sa ta a kabari .
Manzannin suka komo wurin Yesu , suka faɗa masa duk iyakar abin da suka yi , da abin da suka koyar .
Ya ce musu , “ Ku zo mu kaɗaita a wurin da ba kowa , ku ɗan huta . ” Domin mutane da yawa suna ta kaiwa da kawowa , ko damar cin abinci ma , manzannin ba su samu ba .
Sai suka tafi cikin jirgi wurin da ba kowa , su kaɗai .
Ashe , mutane da yawa sun ga tafiyarsu , sun kuwa shaida su , suka fa dunguma ta tudu daga garuruwa duka , suka riga su zuwa .
Da saukar Yesu sai ya ga taro mai yawa , ya kuma ji tausayinsu , domin kamar tumaki suke waɗanda ba su da makiyayi . Ya fara koya musu abubuwa da yawa .
Kusan fāɗuwar rana sai almajiransa suka zo gare shi , suka ce masa , “ Wurin nan fa ba kowa , ga shi kuwa , rana ta kusa faɗuwa .
Sai ka sallame su , su shiga karkara da ƙauyuka na kurkusa , su saya wa kansu abinci . ”
Amma ya amsa musu ya ce , “ Ku ku ba su abinci mana . ” Sai suka ce masa , “ Wato , mu je mu sayo gurasa ta dinari metan , mu ba su su ci ? ”
Ya ce musu , “ Gurasa nawa ke gare ku ? Ku je ku dubo . ” Da suka binciko suka ce , “ Ai , biyar ne , da kifi biyu . ”
Sa'an nan ya yi umarni dukkansu su zazzauna ƙungiya ƙungiya a kan ɗanyar ciyawa .
Haka suka zauna jeri jeri , waɗansu ɗari ɗari , waɗansu hamsin hamsin .
Da ya ɗauki gurasa biyar ɗin da kifi biyun , sai ya ɗaga kai sama , ya yi wa Allah godiya , ya gutsuttsura gurasar , ya yi ta ba almajiran , suna kai wa jama'a , duk kuma ya raba musu kifin nan biyu .
Duka kuwa suka ci suka ƙoshi ,
har suka ɗauki kwando goma sha biyu cike da gutsattsarin gurasar da na kifin .
Waɗanda suka ci gurasar nan kuwa maza dubu biyar ne .
Nan da nan ya sa almajiransa su shiga jirgi su riga shi hayewa zuwa Betsaida , kafin ya sallami taron .
Bayan ya sallame su , sai ya hau dutse domin ya yi addu'a .
Da magariba ta yi , jirgin yana tsakiyar teku , Yesu kuwa yana nan a kan tudu shi kaɗai .
Da ya ga suna fama da tuƙi , gama iska tana gāba da su , misalin ƙarfe uku na dare , sai ya nufo su , yana tafe a kan ruwan teku . Ya yi kamar zai wuce su ,
amma da suka gan shi yana tafiya a kan ruwan , sai suka zaci fatalwa ce , suka yi kururuwa ,
domin duk sun gan shi , sun kuwa firgita . Sai nan da nan ya yi musu magana ya ce , “ Ba kome , ni ne , kada ku ji tsoro . ”
Sa'an nan ya shiga jirgi wurinsu , iska kuma ta kwanta . Sai mamaki ya kama su ƙwarai ,
don ba su fahimci al'amarin gurasar nan ba , saboda zuciyarsu ta taurare .
Da suka haye , suka isa ƙasar Janisarata , suka ɗaure jirgin a gaɓa .
Da fitarsu daga jirgin sai mutane suka shaida shi .
Suka gama ƙasar da gudu , suka fara ɗaɗɗauko marasa lafiya a kan shimfiɗunsu zuwa duk inda suka ji yake .
Duk inda ya shiga kuma , birni ko ƙauye ko karkara , sukan kwantar da marasa lafiya a bakin kasuwa , su roƙe shi ya yarda su taɓa ko ma da gezar mayafinsa . Iyakar waɗanda suka taɓa shi kuwa suka warke .
To , da Farisiyawa suka taru a wurinsa tare da waɗansu daga cikin malaman Attaura da suka zo daga Urushalima ,
suka lura waɗansu almajiransa suna cin abinci da hannuwa marasa tsarki , wato , marasa wanki .
Domin Farisiyawa da dukan Yahudawa ba sa cin abinci sai sun wanke hannu sarai tukuna , saboda bin al'adun shugabanninsu .
In sun komo daga kasuwa kuwa , ba sa cin abinci sai sun yi wanka tukuna . Akwai kuma waɗansu al'adu da yawa da suka gada suke kiyayewa , kamar su wankin ƙore , da tuluna , da daro .
Sai Farisiyawa da malaman Attaura suka tambaye shi , “ Don me almajiranka ba sa bin al'adun shugabanni , sai su riƙa cin abinci da hannuwa marasa tsabta ? ”
Sai ya ce masu , “ Daidai ne Ishaya ya yi annabci a kanku , munafukai ! Yadda yake a rubuce cewa , ‘ Al'umman nan a baka kawai suke girmama ni , Amma a zuci nesa suke da ni .
A banza suke bauta mini , Domin ƙa'idodin da suke koyarwa umarnin ɗan adam ne . ’
Kuna yar da umarnin Allah , kuna riƙe da al'adun mutane . ”
Sai ya ce musu , “ Lalle kun iya yar da umarnin Allah don ku bi al'adunku !
Domin Musa ya ce , ‘ Ka girmama mahaifinka da mahaifiyarka , ’ da kuma , ‘ Wanda ya zagi mahaifinsa ko mahaifiyarsa , sai lalle a kashe shi . ’
Amma ku kukan ce , ‘ In mutum ya ce wa ubansa ko mahaifiyarsa , “ Duk abin da dā za ku samu a gare ni ya zama Korban , ” ’ ( wato , an sadaukar ) ,
shi ke nan fa , ba saura ku bar shi ya yi wa mahaifinsa ko mahaifiyarsa aikin kome .
Ta haka kuke banzanta Maganar Allah ta wajen al'adunku . Kun kuwa cika yin irin waɗannan abubuwa . ”
Sai ya sāke kiran jama'a , ya ce musu , “ Ku saurare ni dukanku , ku kuma fahimta .
Ba abin da yake shiga mutum daga waje ya ƙazanta shi , sai abin da yake fita , yake ƙazantar da shi . [
Duk mai kunnen ji , yă ji . ” ]
Bayan rabuwarsa da taron , da ya shiga gida , almajiransa suka tambaye shi ma'anar misalin .
Ya ce musu , “ Ashe , ku ma ba ku da fahimta ne ? Ashe , ba ku gane ba , kome ya shiga mutum daga waje , ba yadda zai ƙazanta shi ,
tun da yake ba zuciyarsa ya shiga ba , cikinsa ne , ta haka kuma zai fita ? ” Ta haka Yesu ya halatta kowane irin abinci .
Ya kuma ce , “ Abin da yake fita daga cikin mutum yake ƙazantar da shi .
Don daga ciki ne , wato , daga zuciyar mutum , mugayen tunani suke fitowa , kamar su fasikanci , da sata , da kisankai , da zina ,
da kwaɗayi , da mugunta , da ha'inci , da fajirci , da kishi , da yanke , da girmankai , da kuma wauta .
Duk waɗannan mugayen abubuwa daga ciki suke fitowa , suna kuwa ƙazantar da mutum . ”
Daga nan kuma ya tashi ya tafi wajajen Taya da Sidon . Ya shiga wani gida , bai kuwa so kowa ya sani ba , amma ba ya ɓoyuwa .
Nan da nan sai wata mace , wadda karamar 'yarta take da baƙin aljan ta ji labarinsa , ta zo ta fāɗi a gabansa .
Matar kuwa Baheleniya ce , asalinta kuma Basurofinikiya ce . Sai ta roƙe shi ya fitar wa 'yarta da aljanin .
Yesu ya ce mata , “ Bari 'ya'ya su ƙoshi tukuna , domin bai kyautu a bai wa karnuka abincin 'ya'ya ba . ”
Amma ta amsa masa ta ce , “ I , haka ne , ya Ubangiji , amma ai , karnuka sukan ci suɗin 'ya'ya . ”
Sai ya ce mata , “ Saboda wannan magana taki , koma gida , aljanin , ai , ya rabu da 'yarki . ”
Sai ta koma gida ta iske 'yarta a kwance a gado , aljanin kuwa ya riga ya rabu da ita .
Sai ya komo daga wajen Taya , ya bi ta Sidon ya je Tekun Galili ta Dikafolis .
Suka kawo masa wani kurma kuma bebe , suka roƙe shi don ya ɗora masa hannu .
Yesu ya ɗauke shi suka koma waje ɗaya , rabe da taron , ya sa yatsotsinsa a kunnuwan kurma , ya tofar da yau , ya kuma taɓa harshen beben .
Ya ɗaga kai sama ya yi ajiyar zuciya , sai ya ce masa , “ Iffata ! ” wato , “ Buɗu ! ”
Sai aka buɗe kunnuwansa , aka saki kwaɗon harshensa , ya kuma yi magana sosai .
Yesu ya kwaɓe su kada su fada wa kowa , amma ƙara yawan kwaɓarsu ƙara yawan yaɗa labarin .
Suka yi mamaki gaba da kima , suka ce , “ Kai , ya yi kome da kyau ! Har kurma ma ya sa ya ji , bebe kuma ya yi magana . ”
A lokacin nan da wani taro mai yawan gaske ya sāke haɗuwa , ba su kuwa da abinci , sai ya kira almajiransa , ya ce musu ,
“ Ina jin tausayin wannan taro , don yau kwanansu uku ke nan a guna , ba su da wani abinci .
In kuwa na sallame su su tafi gida da yunwa haka , ai , za su kasa a hanya , ga shi kuwa , waɗansunsu sun fito nesa . ”
Sai almajiransa suka amsa suka ce , “ Ina za a iya samun gurasar da za ta ciyar da mutanen nan a jeji haka ? ”
Sai ya tambaye su , “ Gurasa nawa ke gare ku ? ” Suka ce , “ Bakwai . ”
Sai ya umarci taron su zauna a ƙasa . Da ya ɗauki gurasar nan bakwai , ya yi godiya ga Allah , ya gutsuttsura , ya yi ta ba almajiransa su kai wa taron , suka kuwa kakkai musu .
Suna kuma da ƙananan kifaye kaɗan . Da ya yi wa Allah godiya , sai ya ce su ma a kai musu .
Suka ci , suka ƙoshi , har suka ɗauki ragowar gutsattsarin , cike da manyan kwanduna bakwai .
Mutanen kuwa sun yi wajen dubu huɗu . Sai ya sallame su .
Nan da nan kuwa sai ya shiga jirgi tare da almajiransa , ya tafi ƙasar Dalmanuta .
Farisiyawa suka zo suka fara muhawwara da shi , suna nema ya nuna musu wata alama daga sama , don su gwada shi .
Sai ya yi wata doguwar ajiyar zuciya , ya ce , “ Don me mutanen zamanin nan suke neman ganin alama ? Hakika , ina gaya muku , ba wata alamar da za a nuna wa mutanen wannan zamani . ”
Daga nan ya bar su , ya sāke shiga jirgi , ya haye wancan ƙetaren .
Sun kuwa manta , ba su kawo gurasa ba , sai guda ɗaya kawai ke gare su a jirgin .
Ya gargaɗe su ya ce , “ Ku kula , ku yi hankali da yistin Farisiyawa da na Hirudus . ”
Suka yi magana da juna a kan ba su da gurasa .
Da yake Yesu ya gane haka , sai ya ce musu , “ Don me kuke zancen ba ku da gurasa ? Ashe , har yanzu ba ku gane ba , ba ku kuma fahimta ba ? Zuciyarku a taurare take ?
Kuna da idanu , ba kwa gani ne ? Kuna da kunnuwa , ba kwa ji ne ? Ba kwa kuma tunawa ?
Da na gutsuttsura wa mutum dubu biyar gurasar nan biyar , kwando nawa kuka ɗauka cike da gutsattsarin ? ” Suka ce masa , “ Sha biyu . ”
“ To , gurasa bakwai da na gutsuttsura wa mutum dubu huɗu fa ? Manyan kwanduna nawa kuka ɗauka cike da gutsattsarin ? ” Suka ce masa , “ Bakwai . ”
Sai ya ce musu , “ To , har yanzu ba ku fahimta ba ? ”
Suka iso Betsaida . Aka kawo masa wani makaho , aka roƙe shi ya taɓa shi .
Ya kama hannun makahon , ya kai shi bayan gari . Da ya tofa yau a idanunsa , ya ɗora masa hannu , sai ya tambaye shi cewa , “ Kana iya ganin wani abu ? ”
Sai makahon ya ɗaga kai , ya ce , “ Ina ganin mutane kam , amma kamar itatuwa nake ganinsu , suna yawo . ”
Sai ya sāke ɗora hannu a idanunsa . Makahon kuwa ya zura ido ƙwar , ya warke , ya ga kome garau .
Sai Yesu ya sallame shi ya koma gida , ya ce , “ Ko ƙauyen ma kada ka shiga . ”
Yesu ya tashi , da shi da almajiransa , ya shiga ƙauyukan Kaisariya Filibi . A hanya kuwa ya tambayi almajiransa , “ Wa mutane suke cewa , nake ? ”
Suka ce masa , “ Yahaya Maibaftisma , waɗansu kuwa , Iliya , waɗansu kuma , wani daga cikin annabawa . ”
Sai ya tambaye su , “ Amma ku fa , wa kuke cewa , nake ? ” Bitrus ya amsa masa ya ce , “ Kai ne Almasihu . ”
Sai ya kwaɓe su kada su gaya wa kowa labarinsa .
Ya fara koya musu , cewa , lalle ne Ɗan Mutum ya sha wuya iri iri , shugabanni da manyan firistoci , da malaman Attaura su ƙi shi , har a kashe shi , bayan kwana uku kuma ya tashi da rai .
Ya kuwa faɗi wannan magana a sarari . Sai Bitrus ya ja shi waje ɗaya , ya fara tsawatar masa .
Amma da Yesu ya waiwaya ya ga almajiransa , ya tsawata wa Bitrus ya ce , “ Kai yi nesa da ni , Shaiɗan ! Ba ka tattalin al'amuran Allah sai na mutane . ”
Ya kira taron tare da almajiransa , ya ce musu , “ Duk mai son bina , sai yă ƙi kansa , yă ɗauki gicciyensa , yă bi ni .
Duk mai son tattalin ransa , zai rasa shi . Duk kuwa wanda ya rasa ransa saboda ni , saboda bishara kuma , tattalinsa yake yi .
Me mutum ya amfana in ya sami duniya duka a bakin ransa ?
Me kuma mutum zai iya bayarwa ya fanshi ransa ?
Duk wanda zai ji kunyar shaida ni da maganata a wannan zamani na rashin amana da yawan zunubi , Ɗan Mutum ma zai ji kunyar shaida shi , sa'ad da ya zo da ɗaukakar Ubansa tare da mala'iku . ”
Sai ya ce musu , “ Hakika , ina gaya muku , akwai waɗansu tsaitsaye a nan da ba za su mutu ba , sai sun ga Mulkin Allah ya bayyana da iko . ”
Bayan kwana shida , sai Yesu ya ɗauki Bitrus , da Yakubu , da Yahaya , ya kai su kan wani dutse mai tsawo , su kaɗai . Sai kamanninsa suka sāke a gabansu ,
tufafinsa suka yi fari fat suna sheƙi , yadda ba mai wankin da zai iya wanke su haka a duniya .
Sai Iliya da Musa suka bayyana a gare su , suna magana da Yesu .
Sai Bitrus ya ka da baki , ya ce wa Yesu , “ Ya Ubangiji , ya kyautu da muke nan wurin , mu kafa bukkoki uku , ɗaya taka , ɗaya ta Musa , ɗaya kuma ta Iliya . ”
Ya rasa abin da zai faɗa ne , don sun tsorata da gaske .
Sai ga wani gajimare ya zo ya rufe su , aka kuma ji wata murya daga cikin gajimaren , tana cewa , “ Wannan shi ne Ɗana ƙaunataccena . Ku saurare shi . ”
Farat haka da suka dudduba , ba su ƙara ganin kowa ba , sai Yesu kaɗai tare da su .
Suna cikin gangarowa daga dutsen , sai ya kwaɓe su kada su gaya wa kowa abin da suka gani , sai bayan Ɗan Mutum ya tashi daga matattu tukuna .
Sai suka bar maganar yasu-yasu , suna tambayar juna ko mece ce ma'anar tashi daga matattu .
Suka tambaye shi suka ce , “ To , yaya kuwa malaman Attaura suke cewa , lalle ne Iliya yă fara zuwa ? ”
Sai ya ce musu , “ Lalle ne Iliya ya fara zuwa ya raya dukan abubuwa . Yaya kuwa yake a rubuce a kan Ɗan Mutum , cewa , zai sha wuya iri iri , a kuma wulakanta shi ?
Amma ina gaya muku , Iliya ya riga ya zo , sun kuma yi masa abin da suka ga dama , yadda labarinsa yake a rubuce . ”
To , da suka komo wurin almajiran , sai suka ga babban taro ya kewaye su , malaman Attaura kuma suna muhawwara da su .
Da ganin Yesu sai duk taron suka yi mamaki ƙwarai da gaske , suka ɗungumo wurinsa a guje , suna gaishe shi .
Ya tambaye su , “ Muhawwarar me kuke yi da su ? ”
Sai ɗaya daga cikin taron ya amsa masa ya ce , “ Malam , ga shi , na kawo maka ɗana , don yana da beben aljan .
Duk inda ya hau shi , sai ya doka shi har ƙasa , bakinsa yana kumfa , yana tsukun haƙoransa , yana sandarewa . Na kuma yi wa almajiranka magana su fitar da shi , suka kasa . ”
Sai Yesu ya amsa musu ya ce , “ Ya ku mutanen zamani marasa bangaskiya ! Har yaushe zan iya zama da ku ? Har yaushe kuma zan iya jure muku ? Ku dai kawo mini shi . ”
Suka kawo masa yaron . Da aljanin ya gan shi , nan da nan sai ya buge yaron , jikinsa na rawa , ya fāɗi yana ta birgima , bakinsa yana kumfa .
Yesu ya tambayi mahaifin yaron ya ce , “ Tun yaushe wannan abu ya same shi ? ” Mahaifin ya ce , “ Tun yana ƙarami .
Ya kuwa sha jefa shi a wuta da kuma ruwa , don ya hallaka shi . Amma in za ka iya yin wani abu , ka ji tausayinmu ka taimake mu . ”
Sai Yesu ya ce masa , “ In zan iya ? Ai , dukkan abu mai yiwuwa ne ga mai ba da gaskiya . ”
Nan da nan sai uban yaron ya ɗaga murya ya ce , “ Na ba da gaskiya . A kore mini rashin bangaskiyata ! ”
Da Yesu ya ga taro yana ɗungumowa a guje , sai ya tsawata wa baƙin aljanin ya ce masa , “ Kai , beben aljan , na umarce ka ka rabu da shi , kada kuma ka ƙara hawansa . ”
Bayan da aljanin nan ya yi ihu , sai ya buge shi yaron da gaske , jikinsa yana rawa , ya rabu da shi . Yaron kuma ya zama kamar matacce , har ma yawancin mutane suka ce , “ Ai , ya mutu ! ”
Amma Yesu ya kama hannunsa ya tashe shi , ya kuwa tashi tsaye .
Da Yesu ya shiga gida , almajiransa suka tambaye shi a keɓe suka ce , “ Me ya sa mu muka kāsa fitar da shi ? ”
Sai ya ce musu , “ Ai , irin wannan ba ya fita sai da addu'a . ”
Sai suka tashi daga nan , suka ratsa ƙasar Galili , bai kuwa so kowa ya sani ba ,
domin yana koya wa almajiransa ne , yana ce musu , “ Za a ba da Ɗan Mutum ga mutane , za su kuwa kashe shi , sa'ad da aka kashe shi kuma , bayan kwana uku zai tashi . ”
Amma fa ba su fahimci ba , suna kuma jin tsoron tambayarsa . Wane ne Mafi Girma ? Wane ne Mafi Girma ?
Suka zo Kafarnahum . Da ya shiga gida sai ya tambaye su , “ Muhawwarar me kuka yi a hanya ? ”
Amma suka yi shiru , don a hanya sun yi muhawwarar ko wane ne babbansu .
Sai ya zauna , ya kira goma sha biyun nan , ya ce musu , “ Kowa yake son ya zama shugaba , lalle ne yă zama na ƙarshe duka , baran kowa kuma . ”
Sai ya ɗauki wani ƙaramin yaro , ya sa shi a tsakiyarsu , ya rungume shi , ya ce musu ,
“ Duk wanda ya karɓi ƙaramin yaro kamar wannan saboda sunana , ni ya karɓa . Wanda kuma ya karɓe ni , ba ni ya karɓa ba , wanda ya aiko ni ne ya karɓa . ”
Sai Yahaya ya ce masa , “ Malam , mun ga wani yana fitar da aljannu da sunanka , mun kuwa hana shi , domin ba ya binmu . ”
Amma Yesu ya ce , “ Kada ku hana shi . Ai , ba wanda zai yi wata mu'ujiza da sunana , sa'an nan , nan da nan ya kushe mini .
Ai , duk wanda ba ya gāba da mu , namu ne .
Kowa kuma ya ba ku ruwan sha moɗa guda saboda ku na Almasihu ne , hakika ina gaya muku , ba zai rasa ladansa ba ko kaɗan .
“ Da dai wani yă sa ɗaya daga cikin waɗannan 'yan yara masu gaskatawa da ni yă yi laifi , zai fiye masa a rataya wani babban dutsen niƙa a wuyansa , a jefa shi cikin teku .
In kuwa hannunka yana sa ka laifi , to , yake shi . Zai fiye maka ka shiga rai da dungu , da ka shiga Gidan Wuta da hannu biyu , wuta marar kasuwa kuwa . [
A wurin tsutsotsi masu cinsu ba sa mutuwa , wutar kuma ba a kashe ta . ]
In kuwa ƙafarka tana sa ka laifi , to yanke ta . Zai fiye maka ka shiga rai da gurguntaka , da a jefa ka Gidan Wuta da ƙafa biyu . [
A wurin tsutsotsi masu cinsu ba sa mutuwa , wutar kuma ba a kashe ta . ]
In kuma idonka yana sa ka laifi , to , ƙwaƙule shi . Zai fiye maka ka shiga Mulkin Allah da ido ɗaya , da a jefa ka Gidan Wuta da ido biyu .
A wurin tsutsotsi masu cinsu ba sa mutuwa , wutar kuma ba a kashe ta .
Da wuta za a tsarkake kowa , kamar yadda ake tsarkake abu da gishiri .
Gishiri abu ne mai kyau , amma in gishiri ya sāne , dame za a daɗaɗa shi ? Sai ku kasance da gishiri a zuciyarku , ku yizaman lafiya da juna . ”
Sai Yesu ya tashi daga nan , ya tafi ƙasar Yahudiya , da kuma hayin Kogin Urdun . Taro kuma ya sāke haɗuwa wurinsa , ya kuma sāke koya musu kamar yadda ya saba .
Sai waɗansu Farisiyawa suka zo wajensa don su gwada shi , suka tambaye shi suka ce , “ Halal ne mutum ya saki matarsa ? ”
Sai ya amsa musu ya ce , “ Me Musa ya umarce ku ? ”
Suka ce , “ Musa ya ba da izini a rubuta takardar kisan aure , a kuma saki matar . ”
Yesu ya ce musu , “ Don taurinkanku ne Musa ya rubuta muku wannan umarni .
Amma tun farkon halitta ‘ Allah ya halicce su , namiji da tamata . ’
‘ Don haka fa sai mutum yă bar mahaifinsa da mahaifiyarsa , yă manne wa matarsa .
Haka su biyun nan su zama jiki guda . ’ Har nan gaba su zama ba jiki biyu ba ne , ɗaya ne .
Abin da Allah fa ya gama , kada mutum ya raba . ”
A cikin gida kuma sai almajiransa suka sāke tambayarsa wannan magana .
Sai ya ce musu , “ Kowa ya saki matarsa , ya auri wata , zina yake yi da ta biyun .
In kuma matar ta saki mijinta ta auri wani , ta yi zina ke nan . ”
Suna kawo masa waɗansu yara ƙanana domin ya taɓa su , sai almajiransa suka kwaɓe su .
Da Yesu ya ga haka , sai ya ji haushi ya ce musu , “ Ku bar yara ƙanana su zo wurina , kada ku hana su . Ai , Mulkin Allah na irinsu ne .
Hakika , ina gaya muku , duk wanda bai yi na'am da Mulkin Allah kamar yadda ƙaramin yaro yake yi ba , ba zai shiga Mulkin ba har abada . ”
Sai Yesu ya rungume su , yana ɗora musu hannu , yana sa musu albarka .
Ya fara tafiya ke nan , sai ga wani ya sheƙo a guje , ya durƙusa a gabansa , ya tambaye shi ya ce , “ Malam managarci , me zan yi in gaji rai madawwami ? ”
Sai Yesu ya ce masa , “ Don me ka kira ni managarci ? Ai , ba wani Managarci sai Allah kaɗai .
Ka dai san umarnan nan , ‘ Kada ka yi kisankai . Kada ka yi zina . Kada ka yi sata . Kada ka yi shaidar zur . Kada ka yi zamba . Ka girmama mahaifinka da mahaifiyarka . ’ ”
Sai ya ce masa , “ Malam , ai , duk na kiyaye waɗannan tun ƙuruciyata . ”
Yesu ya dube shi duban ƙauna , ya ce masa , “ Abu guda ne kawai ya rage maka . Sai ka je , ka sayar da duk mallakarka , ka ba talakawa , za ka sami wadata a Sama . Sa'an nan ka zo ka bi ni . ”
Da jin wannan magana sai gabansa ya fāɗi , ya tafi yana da baƙin ciki , don yana da arziki ƙwarai .
Daga nan sai Yesu ya duddubi almajiransa , ya ce musu , “ Da ƙyar kamar me masu dukiya su shiga Mulkin Allah ! ”
Almajiran kuwa suka yi mamakin maganarsa . Sai Yesu ya sāke ce musu , “ Ya ku 'ya'yana , da ƙyar ne kamar me a shiga Mulkin Allah !
Zai fiye wa raƙumi sauƙi ya bi ta kafar allura , da mai arziki ya shiga Mulkin Allah . ”
Sai suka yi mamaki ƙwarai da gaske , suka ce masa , “ To , in haka ne , wa zai sami ceto ke nan ? ”
Yesu ya dube su , ya ce , “ Ga mutane kam ba mai yiwuwa ba ne , amma fa ba ga Allah ba . Domin kowane abu mai yiwuwa ne a gun Allah . ”
Sai Bitrus ya fara ce masa , “ To , ai , ga shi , mu mun bar kome , mun bi ka . ”
Yesu ya ce , “ Hakika , ina gaya muku , ba wanda zai bar gida , ko 'yan'uwansa mata , ko 'yan'uwansa maza , ko mahaifinsa , ko mahaifiyarsa , ko 'ya'yansa , ko gonakinsa , sabili da ni da kuma bishara ,
sa'an nan ya kasa samun ninkinsu ɗari a zamanin yanzu , na gidaje , da 'yan'uwa mata , da 'yan'uwa maza , da uwaye , da 'ya'ya , da gonaki , amma game da tsanani , a lahira kuma ya sami rai madawwami .
Da yawa na farko za su koma na ƙarshe , na ƙarshe kuma za su zama na farko . ”
Suna tafiya Urushalima , Yesu kuwa yana tafe gabansu , sai suka yi mamaki , mutanen da ke biye kuma suka tsorata . Ya sāke keɓe goma sha biyun nan , ya fara shaida musu abin da zai same shi .
Ya ce , “ Ga shi , za mu Urushalima , za a ba da Ɗan Mutum ga manyan firistoci da malaman Attaura , za su kuwa yi masa hukuncin kisa , su bāshe shi ga al'ummai .
Za su yi masa ba'a , su tofa masa yau , su yi masa bulala , su kashe shi , bayan kwana uku kuma ya tashi . ”
Yakubu da Yahaya , 'ya'yan Zabadi , suka kusato shi , suka ce masa , “ Malam , muna so ka yi mana duk abin da muka roƙe ka . ”
Sai ya ce musu , “ Me kuke so in yi muku ? ”
Suka ce masa , “ Ka yardar mana , ranar ɗaukakarka , mu zauna ɗaya a damanka , ɗaya a hagun . ”
Amma Yesu ya ce musu , “ Ba ku san abin da kuke roƙo ba . Kwa iya sha da ƙoƙon da ni zan sha ? Ko kwa iya a yi muku baftisma da baftismar da za a yi mini ? ”
Suka ce masa , “ Ma iya . ” Sai Yesu ya ce musu , “ Ƙoƙon da ni zan sha , da shi za ku sha , baftismar da za a yi mini kuwa , da ita za a yi muku .
Amma zama a damana , ko a haguna , ba nawa ba ne da zan bayar , ai , na waɗanda aka riga aka shirya wa ne . ”
Da almajiran nan goma suka ji haka , suka fara jin haushin Yakubu da Yahaya .
Yesu ya kira su ya ce musu , “ Kun sani waɗanda aka san su da mulkin al'ummai sukan nuna musu iko , hakimansu ma sukan gāsa musu iko .
Ba haka zai zama a tsakaninku ba . Amma duk wanda yake son zama babba a cikinku , lalle ne ya zama baranku .
Wanda duk kuma ke so ya shugabance ku , lalle ne ya zama bawan kowa .
Domin Ɗan Mutum ma ya zo ba domin a bauta masa ba , sai dai domin shi ya yi bautar , ya kuma ba da ransa fansa saboda mutane da yawa . ”
Sai suka iso Yariko . Yana fita daga Yariko ke nan , da shi , da almajiransa , da wani ƙasaitaccen taro , sai ga wani makaho yana bara , sunansa Bartimawas , ɗan Timawas , yana zaune a gefen hanya .
Da ya ji dai Yesu Banazare ne , sai ya fara ɗaga murya yana cewa , “ Ya Yesu , Ɗan Dawuda , ka yi mini jinƙai ! ”
Waɗansu da yawa suka kwaɓe shi , cewa , ya yi shiru . Amma sai ƙara ɗaga murya yake yi ƙwarai da gaske , yana cewa , “ Ya Ɗan Dawuda , ka yi mini jinƙai tausayina ! ”
Sai Yesu ya tsaya ya ce , “ Ku kirawo shi . ” Sai suka kirawo makahon suka ce masa , “ Albishirinka ! Taso , yana kiranka . ”
Sai ya yar da mayafinsa , ya zaburo wurin Yesu .
Yesu ya ce masa , “ Me kake so in yi maka ? ” Makahon ya ce masa , “ Malam , in sami gani ! ”
Sai Yesu ya ce masa , “ Yi tafiyarka , bangaskiyarka ta warkar da kai . ” Nan take ya sami gani , ya bi Yesu , suka tafi .
Da suka kusato Urushalima , da Betafaji , da Betanya , wajen Dutsen Zaitun , sai Yesu ya aiki almajiransa biyu ,
ya ce musu , “ Ku shiga ƙauyen can da yake gabanku . Da shigarku za ku ga wani aholaki a ɗaure , wanda ba a taɓa hawa ba . Ku kwanto shi .
Kowa ya ce muku , ‘ Don me kuke haka ? ’ ku ce , ‘ Ubangiji ne yake bukatarsa , Zai kuma komo da shi nan da nan . ’ ”
Sai suka tafi , suka tarar da aholakin a ɗaure a ƙofar gida a bakin hanya , suka kwance shi .
Sai waɗanda suke tsaitsaye a gun suka ce musu , “ Don me kuke kwance aholakin nan ? ”
Suka faɗa musu abin da Yesu ya ce . Su kuwa suka ƙyale su suka tafi .
Suka kawo wa Yesu aholakin , suka shimfiɗa mayafansu a kai , ya hau .
Sai mutane da yawa suka shisshimfiɗa mayafansu a hanya , waɗansu kuma suka baza rassan da suka kakkaryo a saura .
Da na gaba da na baya suka riƙa sowa suna cewa , “ Hosanna ! Albarka ta tabbata ga mai zuwa da sunan Ubangiji !
Albarka ta tabbata ga mulkin nan mai zuwa na ubanmu Dawuda ! Hosanna ga Allah ! ”
Sai ya shiga Urushalima , ya shiga Haikalin . Da dai ya dudduba kome , da yake magariba ta yi , ya fita ya tafi Betanya tare da goma sha biyun nan .
Kashegari , da suka tashi daga Betanya , ya ji yunwa .
Da ya hango wani itacen ɓaure mai ganye kore shar , sai ya je ya ga ko ya sami 'ya'ya . Da ya isa wurinsa bai ga kome ba sai ganye , don ba lokacin 'ya'yan ɓaure ba ne .
Sai ya ce wa ɓauren , “ Kada kowa ya ƙara cin 'ya'yanka har abada ! ” Almajiransa kuwa suna ji .
Suka iso Urushalima . Ya shiga Haikalin ya fara korar masu saye da sayarwa daga ciki , ya kuma birkice teburorin 'yan canjin kuɗi da kujerun masu sayar da tattabarai ,
ya kuma hana kowa ya ratsa Haikalin ɗauke da wani abu .
Sai ya yi musu gargaɗi ya ce , “ Ashe , ba a rubuce yake ba cewa , ‘ Za a kira masujadata ɗakin addu'a na dukkan al'ummai ? ’ Amma ku kun maishe shi kogon 'yan fashi . ”
Da manyan firistoci da malaman Attaura suka ji wannan magana , sai suka kuma nemi hanyar hallaka shi , saboda sun tsorata da shi , don duk jama'a suna mamaki da koyarwarsa .
Kowace yamma kuwa Yesu yakan fita gari .
Suna wucewa da safe , sai suka ga ɓauren nan ya bushe har saiwarsa .
Bitrus kuwa ya tuna , sai ya ce masa , “ Ya Shugaba , dubi ! Ɓauren nan da ka la'anta ya bushe ! ”
Yesu ya amsa musu ya ce , “ Ku gaskata da Allah .
Hakika , ina gaya muku , kowa ya ce wa dutsen nan , ‘ Ka ciru , ka fāɗa teku , ’ bai kuwa yi shakka a zuciyarsa ba , amma ya gaskata abin da ya faɗa zai auku , sai a yi masa shi .
Don haka ina dai gaya muku , kome kuka roƙa da addu'a , ku gaskata cewa , samamme ne , za ku kuwa samu .
Koyaushe kuka tsaya yin addu'a , in akwai wanda kuke jin haushinsa , ku yafe masa , domin Ubanku da yake Sama shi ma yă yafe muku laifofinku . [
Amma in ba kwa yafewa , haka Ubanku da yake Sama ma , ba zai yafe muku laifofinku ba . ” ]
Suka koma Urushalima . Yana zagawa cikin Haikalin sai manyan firistoci , da malaman Attaura , da shugabannin jama'a suka zo wurinsa ,
suka ce masa , “ Da wane izini kake yin waɗannan abubuwa , ko kuwa wa ya ba ka izinin yin haka ? ”
Sai Yesu ya ce musu , “ Zan yi muku wata tambaya . Ku ba ni amsa , ni kuwa in gaya muku ko da wane izini nake yin abubuwan nan .
To , baftismar da Yahaya ya yi , daga Sama take , ko kuwa ta mutum ce ? Ku ba ni amsa . ”
Sai suka yi muhawwara da juna , suka ce , “ In muka ce , ‘ Daga Sama take , ’ sai ya ce , ‘ To , don me ba ku gaskata shi ba ? ’
Ma kuwa ce , ‘ Ta mutum ce ? ’ ” Suna kuwa jin tsoron jama'a , don duk kowa ya tabbata , cewa , Yahaya annabi ne .
Sai suka amsa wa Yesu suka ce , “ Ba mu sani ba . ” Yesu ya ce musu , “ Haka ni kuma ba zan faɗa muku ko da wane izini nake yin abubuwan nan ba . ”
Sai Yesu ya fara yi musu magana da misalai ya ce , “ Wani mutum ne ya yi garkar inabi , ya shinge ta , ya haƙa ramin matse inabin , ya kuma gina wata 'yar hasumiyar tsaro . Ya ba waɗansu manoma ijarar garkar , sa'an nan ya tafi wata ƙasa .
Da kakar inabin ta yi , sai ya aiki wani bawansa wurin manoman nan ya karɓo masa gallar garkar .
Manoman kuwa suka kama shi , suka yi masa duka , suka kore shi hannu banza .
Sai ya sāke aika musu wani bawan . Shi kuma suka yi masa rotsi , suka wulakanta shi .
Ya sāke aiken wani , shi kam , sai suka kashe shi . Haka fa aka yi ta yi da waɗansu da yawa , ana dukan waɗansu , ana kashe waɗansu .
Har yanzu dai yana da sauran ɗaya tak , shi ne makaɗaicin ɗansa . Daga ƙarshe ya aike shi wurinsu , yana cewa , ‘ Sā ga girman ɗana . ’
Amma manoman nan suka ce wa juna , ‘ Ai , wannan shi ne magājin . Ku zo mu kashe shi , gādon yă zama namu . ’
Sai suka kama shi , suka kashe shi , suka jefar da shi bayan shinge .
To , me ubangijin garkar nan zai yi ? Sai ya zo ya hallaka manoman nan , ya ba waɗansu garkar .
Ashe , ba ku taɓa karanta wannan Nassi ba ? cewa , ‘ Dutsen da magina suka ƙi , Shi ne ya zama mafificin dutsen gini .
Wannan aikin Ubangiji ne , A gare mu kuwa abin al'ajabi ne . ’ ”
Sai suka nemi su kama shi , don sun lura a kansu ne ya yi misalin , amma suna jin tsoron jama'a . Don haka suka ƙyale shi , suka tafi .
Suka aiko masa da waɗansu Farisiyawa da mutanen Hirudus , don su burma shi cikin maganarsa .
Da suka zo , suka ce masa , “ Malam , ai , mun sani kai mai gaskiya ne , ba ka kuma zaɓen kowa , domin ka ɗauki kowa da kowa daidai , sai koyar da tafarkin Allah sosai kake yi . Shin , dai dai ne mu biya Kaisar haraji , ko kuwa ?
Mu biya , ko kada mu biya ? ” Shi kuwa da ya gane makircinsu , ya ce musu , “ Don me kuke jarraba ni ? Ku kawo mini dinari in gani . ”
Suka kawo masa . Ya ce musu , “ Surar nan da sunan nan na wane ne ? ” Suka ce masa , “ Na Kaisar ne . ”
Sai Yesu ya ce musu , “ To , ku ba Kaisar abin da yake na Kaisar , ku kuma ba Allah abin da yake na Allah . ” Sai suka yi mamakinsa ƙwarai .
Sai Sadukiyawa ( su da suke cewa , ba tashin matattu ) suka zo wurinsa , suka tambaye shi suka ce ,
“ Malam , Musa dai ya rubuta mana , cewa , idan ɗan'uwan mutum ya mutu , ya bar matarsa ba ɗa , sai lalle mutumin ya auri matar , ya haifa wa ɗan'uwansa 'ya'ya .
To , an yi waɗansu 'yan'uwa maza guda bakwai . Na farkon ya yi aure , ya mutu bai bar baya ba .
Na biyun kuma ya aure ta , shi ma ya mutu , ba ɗa . Na ukun ma haka .
Haka dai duk bakwai ɗin , ba wanda ya bar ɗa . Daga ƙarshe kuma ita matar ta mutu .
To , a tashin matattu , matar wa za ta zama a cikinsu ? Don duk bakwai ɗin sun aure ta . ”
Sai Yesu ya ce musu , “ Ba saboda wannan ne ya sa kuka ɓata ba ? Wato , don ba ku san Littattafai ba , ba ku kuma san ikon Allah ba .
Domin in an tashi daga matattu , ba a aure , ba a aurarwa , amma kamar mala'ikun da suke Sama ake .
Game da tashin matattu kuma , ashe , ba ku taɓa karantawa a Littafin Musa ba , yadda Allah ya ce masa , ‘ Ni ne Allahn Ibrahim , da Ishaku , da kuma Yakubu ? ’
Ai , waɗanda Allah shi ne Allahnsu rayayyu ne , ba matattu ba . Kun ɓata da gaske . ”
Sai wani malamin Attaura ya zo ya ji suna muhawwara da juna . Da dai ya ga Yesu ya ba su kyakkyawar amsa , sai ya tambaye shi , “ Wane umarni ne mafi girma duka ? ”
Yesu ya amsa masa ya ce , “ Mafi girma shi ne , ‘ Ku saurara , ya Isra'ila , Ubangiji Allahnmu , Ubangiji ɗaya ne .
Sai ka ƙaunaci Ubangiji Allahnka da dukkan zuciyarka , da dukkan ranka , da dukkan hankalinka , da kuma dukkan ƙarfinka . ’
Mabiyinsa shi ne , ‘ Ka ƙaunaci ɗan'uwanka kamar kanka . ’ Ba fa sauran wani umarni da ya fi waɗannan girma . ”
Sai malamin Attaura ya ce masa , “ Hakika gaskiyarka Malam , Ubangiji ɗaya ne , ba kuwa wani sai shi .
A ƙaunace shi kuma da dukkan zuciya , da dukan hankali , da dukkan ƙarfi , a kuma ƙaunaci ɗan'uwa kamar kai , ai , ya fi dukkan hadayar ƙone-ƙone da yanke-yanke nesa . ”
Da Yesu ya ga ya yi masa magana da fasaha , sai ya ce masa , “ Ba ka nesa da Mulkin Allah . ” Bayan wannan kuma ba wanda ya yi ƙarfin halin sāke tambayarsa wani abu .
Sa'ad da Yesu yake koyarwa a Haikalin sai ya ce , “ Ƙaƙa malaman Attaura za su ce Almasihu ɗan Dawuda ne ?
Domin Dawuda da kansa , ta ikon Ruhu Mai Tsarki ya ce , ‘ Ubangiji ya ce wa Ubangijina , Zauna a damana , Sai na ɗora ka a kan maƙiyanka . ’
Dawuda da kansa ya kira shi Ubangiji . To , ƙaƙa zai zama ɗansa ? ” Babban taron mutane kuwa sun saurare shi da murna .
A koyarwarsa har ya ce , “ Ku yi hankali da malaman Attaura , masu son yawo da manyan riguna , suna so a gaishe su a kasuwa ,
da kuma mafifitan mazaunai a majami'u , da mazaunan alfarma a wurin biki .
Su ne masu ƙwace mallakar mata gwauraye , da yin doguwar addu'a don ɓad da sawu . Su za a yi wa hukunci mafi tsanani . ”
Sai ya zauna gaban baitulmalin Haikalin , yana duban yadda jama'a suke zuba kuɗi a ciki . Waɗansu masu arziki da yawa suna zuba kuɗi masu tsoka .
Sai ga wata gwauruwa ta zo , ta zuba rabin kobo biyu a ciki , wato , kobo ke nan .
Sai ya kira almajiransa , ya ce musu , “ Hakika , ina gaya muku , abin da matalauciyar gwauruwar nan ta zuba cikin baitulmalin nan ya fi na sauran duka .
Su duk sun bayar daga yalwarsu ne , ita kuwa daga cikin rashinta ta ba da duk abin da take da shi , duk ma da kuɗinta na abinci . ”
Yesu na fita daga Haikalin , sai ɗaya daga cikin almajiransa ya ce masa , “ Malam , dubi irin duwatsun nan da gine-ginen nan ! ”
Sai Yesu ya ce masa , “ Ka ga manyan gine-ginen nan ? Ba wani dutsen da za a bari nan a kan ɗan'uwansa , da ba za a baje shi ba . ”
Yana zaune a kan Dutsen Zaitun wanda yake fuskantar Haikalin sai Bitrus , da Yakubu , da Yahaya , da Andarawas suka tambaye shi a keɓe suka ce .
“ Gaya mana yaushe za a yi waɗannan abubuwa ? Wace alama kuma za a gani sa'ad da suke shirin sukuwa ? ”
Sai Yesu ya fara ce musu , “ Ku kula fa kada kowa ya ɓad da ku .
Mutane da yawa za su zo da sunana , suna cewa , su ne ni , har su ɓad da mutane da yawa .
In kuma kun jin labarin yaƙe-yaƙe da jita-jitarsu , kada hankalinku ya tashi . Lalle ne wannan ya auku , amma ƙarshen tukuna .
Al'umma za ta tasar wa al'umma , mulki ya tasar wa mulki . Za a yi ta raurawar ƙasa a wurare dabam dabam , da kuma yunwa . Amma fa duk wannan masomin azaba ne tukuna .
“ Amma ku kula da kanku , don za su kai ku gaban majalisa , a kuma yi muku duka a majami'u . Za a kuma kai ku gaban mahukunta da sarakuna saboda sunana , domin ku ba da shaida a gabansu .
Amma lalle sai an fara yi wa dukan al'ummai bishara .
Sa'ad da suka kai ku gaban shari'a suka miƙa ku , kada ku damu kan abin da za ku faɗa . Amma duk abin da aka yi muku baiwa da shi a lokacin nan , shi za ku faɗa , domin ba ku ne kuke magana ba , Ruhu Mai Tsarki ne .
Ɗan'uwa zai ba da ɗan'uwansa a kashe shi , uba kuwa ɗansa . 'Ya'ya kuma za su tayar wa iyayensu har su sa a kashe su .
Kowa kuma zai ƙi ku saboda sunana . Amma duk wanda ya jure har ƙarshe zai tsira . ”
“ Sa'ad da kuka ga an kafa mummunan aikin sāɓo mai banƙyama a wurin da bai kamata ba ( mai karatu fa yă fahimta ) , to , sai waɗanda suke ƙasar Yahudiya su gudu su shiga duwatsu .
Wanda yake kan soro kuma kada ya sauko ya shiga gida garin ɗaukar wani abu .
Wanda yake gona kuma kada ya koma garin ɗaukar mayafinsa .
Kaiton masu juna biyu da masu goyo a wannan lokaci !
Ku yi addu'a kada abin nan ya auku da damuna .
A lokacin nan za a yi wata matsananciyar wahala , irin wadda ba a taɓa yi ba tun farkon halittar da Allah ya yi , har ya zuwa yanzu , ba kuwa za a ƙara yi ba har abada .
Da ba don Ubangiji ya taƙaita kwanakin nan ba , da ba ɗan adam ɗin da zai tsira . Amma sabili da zaɓaɓɓun nan da ya zaɓa , sai ya taƙaita kwanakin .
To , a lokacin nan kowa ya ce muku , ‘ Kun ga , ga Almasihu nan ! ’ ko , ‘ Kun ga , ga shi can ! ’ kada ku yarda .
Don almasihan ƙarya da annabawan ƙarya za su firfito , su nuna alamu da abubuwan al'ajabi , don su ɓad da ko da zaɓaɓɓu ma , in zai yiwu .
Amma ku kula ! Na dai gaya muku kome tun da wuri . ”
“ Amma lokacin nan , wato , bayan tsabar wahalar nan , za a duhunta rana , wata kuma ba zai yi haske ba .
Taurari za su riƙa fāɗowa daga sararin sama , za a kuma girgiza manyan abubuwan da suke a sararin sama .
A sa'an nan ne za a ga Ɗan Mutum yana zuwa a cikin gajimare , da iko mai girma da ɗaukaka .
Sa'an nan zai aiko mala'ikunsa su tattaro zaɓaɓɓunsa daga gabas da yamma , kudu da arewa , wato , daga iyakar duniya har ya zuwa iyakar sama . ”
“ Ku yi koyi da itacen ɓaure . Da zarar rassansa sun fara sakuwa , suna toho , kun san damuna ta yi kusa ke nan .
Haka kuma sa'ad da kuka ga waɗannan abubuwa suna aukuwa , ku sani ya kusato , a bakin ƙofa ma yake ,
Hakika , ina gaya muku , zamanin nan ba zai shuɗe ba sai duk abubuwan nan sun auku .
Sararin sama da ƙasa za su shuɗe , amma maganata ba za ta shuɗe ba . ”
“ Amma fa wannan rana ko wannan sa'a ba wanda ya sani , ko mala'ikun da suke Sama , ko Ɗan , sai dai Uban kaɗai .
Ku kula , ku zauna a faɗake , kuna addu'a , domin ba ku san sa'ar da lokacin zai yi ba .
Kamar mutum ne mai tafiya , in ya bar gida ya wakilta barorinsa , kowanne da aikinsa , ya kuma umarci mai jiran ƙofa ya zauna a faɗake .
To , ku zauna a faɗake fa , don ba ku san lokacin da maigidan zai dawo ba , ko da yamma ne , ko da tsakar dare ne , ko da carar zakara ne , ko da safe ne ,
kada ya zo kwaram , ya samu kuna barci .
Abin kuwa da na gaya muku , ina gaya wa kowa ne , shi ne ku zauna a faɗake . ”
Sauran kwana biyu a yi Idin Ƙetarewa da idin abinci marar yisti , sai manyan firistoci da malaman Attaura suka nemi hanyar kama Yesu da makirci , su kashe shi ,
don sun ce , “ Ba dai a lokacin idi ba , don kaɗa jama'a su ta da hargitsi . ”
Yesu yana Betanya a gidan Saminu kuturu , yana cin abinci ke nan , sai ga wata mace ta zo da wani ɗan tandu na man ƙanshi na nardi tsantsa , mai tsadar gaske . Sai ta fasa tandun , ta tsiyaye masa man a kā .
Waɗansu kuwa da suka ji haushi , suka ce wa juna , “ Mene ne na ɓata mai haka ?
Da ma an sayar da shi fiye da dinari ɗari uku , an ba talakawa ! ” Sai suka hasala da ita , suna gunaguni .
Amma Yesu ya ce , “ Ku ƙyale ta . Don me kuke damunta ? Ai , alheri ta yi mini , na gaske kuwa .
Kullum kuna tare da talakawa , koyaushe kuma kuke so , kwa iya yi musu alheri , amma ba kullum ne kuke tare da ni ba .
Ta yi iyakacin ƙoƙarinta . Ta shafe jikina da mai gabannin jana'izata .
Hakika kuwa ina gaya muku , duk inda za a yi bishara a duniya duka , abin da matar nan ta yi , za a riƙa faɗarsa domin tunawa da ita . ”
Sai Yahuza Iskariyoti , ɗaya daga cikin goma sha biyun nan , ya je wurin manyan firistoci don ya bāshe shi a gare su .
Da suka ji haka suka yi murna , har suka yi alkawarin su ba shi kuɗi . Shi kuwa ya riƙa neman hanyar bāshe shi .
A ranar farko ta idin abinci marar yisti , wato , ranar da aka saba yanka ɗan ragon Idin Ƙetarewa , sai almajiransa suka ce masa , “ Ina kake so mu je mu shirya maka wurin cin Idin Ƙetarewa ? ”
Sai ya aiki almajiransa biyu , ya ce musu , “ Ku shiga gari , can za ku gamu da wani mutum ɗauke da tulun ruwa , ku bi shi .
Duk gidan da ya shiga , ku ce wa maigidan , ‘ In ji Malam , ina masaukin da zai ci Idin Ƙetarewa da almajiransa ? ’
Shi kuwa zai nuna muku wani babban soro bene mai kaya a shirye . A nan za ku shirya mana . ”
Sai almajiran suka tashi , suka shiga gari , suka kuwa tarar kamar yadda ya faɗa musu , suka shirya Idin Ƙetarewa .
Da magariba ta yi , sai ya zo tare da goma sha biyun nan .
Suna cin abinci ke nan , sai Yesu ya ce , “ Hakika , ina gaya muku , ɗayanku zai bāshe ni , wanda kuwa muke ci tare . ”
Suka fara baƙin ciki , suna ce masa da ɗaya ɗaya , “ Ni ne ? ”
Sai ya ce musu , “ Ɗaya daga cikin goma sha biyun nan ne dai , wanda kuwa muke ci tare .
Ga shi , Ɗan Mutum zai tafi ne , yadda labarinsa yake a rubuce , duk da haka kuwa , kaiton mutumin nan da yake ba da Ɗan Mutum ! Da ma ba a haifi mutumin nan ba , da zai fiye masa . ”
Suna cikin cin abinci , sai ya ɗauki gurasa , ya yi godiya ga Allah , ya gutsuttsura , ya ba su , ya ce , “ Ungo , wannan jikina ne . ”
Sai ya ɗauki ƙoƙo kuma , bayan ya yi godiya ga Allah , ya ba su , dukkansu kuwa suka shassha .
Sa'an nan ya ce musu , “ Wannan jinina ne na tabbatar da alkawari , wanda za a bayar saboda mutane da yawa .
Hakika , ina gaya muku , ba zan ƙara shan ruwan inabi ba , sai dai a ranar nan da zan sha wani sabo a Mulkin Allah . ”
Da suka yi waƙar yabon Allah , sai suka fita suka tafi Dutsen Zaitun . Bitrus zai Yi Musun Sanin Yesu Bitrus zai Yi Musun Sanin Yesu
Yesu ya ce musu , “ Duk za ku yi tuntuɓe ne , domin a rubuce yake cewa , ‘ Zan bugi makiyayi , tumaki kuwa su fasu . ’
Amma fa bayan an tashe ni , zan riga ku zuwa ƙasar Galili . ”
Bitrus ya ce masa , “ Ko duk sun yi tuntuɓe , ni kam , ba zan yi ba . ”
Sai Yesu ya ce masa , “ Hakika , ina gaya maka , ko a wannan dare , kafin zakara ya yi cara ta biyu , za ka yi musun sanina sau uku . ”
Amma Bitrus ya yi ta nanatawa da ƙarfi yana cewa , “ Ko da za a kashe ni tare da kai , ba zan yi musun saninka ba . ” Dukansu ma haka suka ce .
Sai suka isa wani wuri , da ake kira Getsamani . Ya ce wa almajiransa , “ Ku zauna a nan sa'ad da nake yin addu'a . ”
Sai ya ɗauki Bitrus , da Yakubu , da Yahaya , ya kuma fara jin wahala gaya , yana damuwa ƙwarai .
Sai ya ce musu , “ Raina yana shan wahala matuƙa , har ma kamar zan mutu . Ku dakata nan , ku zauna a faɗake . ”
Da ya ci gaba kaɗan , sai ya fāɗi ƙasa , ya yi addu'a ko ya yiwu a ɗauke masa wannan lokacin .
Sa'an nan ya ce , “ Ya Abba , Uba , kowane abu mai yiwuwa ne a gare ka . Ka ɗauke mini ƙoƙon wahalar nan . Duk da haka dai ba nufina ba , sai naka . ”
Ya komo ya samu suna barci , sai ya ce wa Bitrus , “ Bitrus , barci kake yi ? Ashe , ba za ka iya zama a faɗake ko da sa'a ɗaya ba ?
Ku zauna a faɗake , ku yi addu'a kada ku fāɗa ga gwaji . Lalle ruhu ya ɗauka , amma jiki rarrauna ne . ”
Sai ya sāke komawa , ya yi addu'a , yana maimaita maganar dā .
Har wa yau kuma ya sāke dawowa , ya samu suna barci , don duk barci ya cika musu ido ƙwarai , suka kuwa rasa abin da za su ce masa .
Ya sāke komowa zuwa na uku , ya ce musu , “ Har yanzu barci kuke yi kuna hutawa ? Ya isa haka . Lokaci ya yi . An ba da Ɗan Mutum ga masu zunubi .
Ku tashi mu tafi . Kun ga , ga mai bāshe ni ɗin nan ya matso ! ”
Nan da nan , kafin ya rufe baki , sai ga Yahuza , ɗaya daga cikin goma sha biyun nan , da taron mutane riƙe da takuba da kulake , waɗanda manyan firistoci , da malaman Attaura , da shugabanni suka turo .
To , mai bāshe shi ɗin nan ya riga ya ƙulla da su cewa , “ Wanda zan yi wa sumba , shi ne mutumin . Ku kama shi , ku tafi da shi a rirriƙe . ”
Da zuwansa kuwa ya zo wurin Yesu , ya ce masa , “ Ya Rabbi ! ” sai ya yi ta sumbantarsa .
Su kuwa suka danƙe Yesu , suka kama shi .
Amma ɗaya daga cikin na tsaye , ya zaro takobinsa , ya kai wa bawan babban firist sara , ya fille masa kunne .
Sai Yesu ya ce musu , “ Kun fito ne da takuba da kulake ku kama ni kamar ɗan fashi ?
Kowace rana ina tare da ku a Haikalin ina koyarwa , amma ba ku kama ni ba . Amma an yi haka ne fa domin a cika Littattafai . ”
Daga nan sai duk almajiran suka yashe shi , suka yi ta kansa .
Sai wani saurayi , daga shi sai mayafi , ya bi shi . Suka kai masa cafka ,
shi kuwa ya bar musu mayafin , ya gudu huntu .
Daga nan suka tafi da Yesu wurin babban firist . Duk manyan firistoci da shugabanni da malaman Attaura suka taru a wurinsa .
Bitrus kuma ya bi shi daga nesa nesa , har cikin gidan babban firist ɗin , ya zauna cikin dogaran Haikali , yana jin wuta .
To , manyan firistoci da 'yan majalisa duka suka nemi shaidar da za a tabbatar a kan Yesu , don su samu su kashe shi , amma ba su samu ba .
Da yawa kam , sun yi masa shaidar zur , amma bakinsu bai zo ɗaya ba .
Daga baya kuma waɗansu suka taso , suka yi masa shaidar zur suka ce ,
“ Mun ji ya ce , zai rushe Haikalin nan da mutane suka gina , ya gina wani cikin kwana uku , ba kuwa ginin mutum ba . ”
Duk da haka dai shaidarsu ba ta zo ɗaya ba .
Sai babban firist ya miƙe a tsakiyarsu ya tambayi Yesu ya ce , “ Ba ka da wata amsa ? Shaidar da mutanen nan suke yi a kanka fa ? ”
Amma ya yi shiru abinsa , bai amsa da kome ba . Sai babban firist ɗin ya sāke tambayarsa , “ To , ashe , kai ɗin nan ne Almasihu Ɗan Maɗaukaki ? ”
Yesu ya ce , “ Ni ne . Za ku kuwa ga Ɗan Mutum zaune dama ga Mai Iko , yana kuma zuwa cikin gajimare . ”
Sai babban firist ya kyakketa tufafinsa , ya ce , “ Wace shaida kuma za mu nema ?
Kun dai ji sāɓon da ya yi ! Me kuka gani ? ” Duk suka yanke masa shari'a a kan ya cancanci kisa .
Waɗansu ma suka fara tattofa masa yau , suka ɗaure masa idanu , suka bubbuge shi , suna ce masa , “ Yi annabci ! ” Dogaran Haikali kuma suka yi ta marinsa . Bitrus ya Yi Musun Sanin Yesu Bitrus ya Yi Musun Sanin Yesu
Bitrus kuwa yana ƙasa a filin gida , sai wata baranyar babban firist ta zo .
Da ta ga Bitrus yana jin wuta , ta zura masa ido , ta ce , “ Kai ma , ai , tare kake da Banazaren nan Yesu ! ”
Amma ya musa ya ce , “ Ni ban ma san abin da kike faɗa ba , balle in fahimta . ” Sai ya fito zaure . Zakara kuwa ya yi cara .
Sai baranyar ta gan shi , ta sāke ce wa waɗanda suke tsaitsaye a wurin , “ Wannan ma nasu ne . ”
Amma ya sāke musawa . Jim kaɗan sai na tsaitsayen suka ce wa Bitrus , “ Lalle kai ma ɗayansu ne , don Bagalile ne kai . ”
Sai ya fara la'antar kansa , yana ta rantserantse , yana cewa , “ Ban ma san mutumin nan da kuke faɗa ba . ”
Nan da nan sai zakara ya yi cara ta biyu . Bitrus kuwa ya tuna da maganar da Yesu ya faɗa masa cewa , “ Kafin zakara ya yi cara ta biyu , za ka yi musun sanina sau uku . ” Ko da ya tuno haka , sai ya fashe da kuka .
Da wayewar gari sai manyan firistoci da shugabanni , da malaman Attaura , da dukkan 'yan majalisa suka yi shawara . Sai suka ɗaure Yesu , suka tafi da shi , suka ba da shi ga Bilatus .
Bilatus ya tambaye shi , “ Ashe , kai ɗin nan kai ne Sarkin Yahudawa ? ” Yesu ya amsa masa ya ce , “ Yadda ka faɗa . ”
Sai manyan firistoci suka yi ta kai ƙararsa a kan abubuwa da yawa .
Bilatus ya sāke tambayarsa ya ce , “ Ba ka da wata amsa ? Dubi yawan maganganu da suke ba da shaida a kanka ! ”
Yesu dai har yanzu bai yi wata magana ba , har Bilatus ya yi mamaki .
To , a lokacin idi kuwa Bilatus ya saba sakar musu kowane ɗan sarƙa guda da suka roƙa .
Akwai wani mai suna Barabbas da yake ɗaure , tare da waɗansu 'yan tawaye da suka yi kisankai a lokacin tawayen .
Jama'a fa suka matso , suka fara roƙon Bilatus ya yi musu abin da ya saba yi .
Sai ya amsa musu , ya ce , “ Wato , kuna so ne in sakar muku Sarkin Yahudawa ? ”
Don ya gane , saboda hassada ne manyan firistoci suka bāshe shi .
Amma manyan firistocin suka zuga jama'a , gwamma ya sakar musu Barabbas .
Sai Bilatus ya sāke ce musu , “ To , ƙaƙa zan yi da wanda kuke kira Sarkin Yahudawa ? ”
Sai suka sāke yin ihu suka ce , “ A gicciye shi ! ”
Bilatus ya ce musu , “ Ta wane hali ? Wane mugun abu ne ya yi ? ” Amma su , sai ƙara ɗaga murya suke yi , suna cewa , “ A gicciye shi ! ”
Bilatus kuwa da yake yana son ƙayatar da jama'a , ya sakar musu Barabbas . Bayan ya yi wa Yesu bulala , ya ba da shi a gicciye shi .
Sai soja suka tafi da shi cikin fāda , wato , fadar mai mulkin , suka tara dukkan rundunar soja .
Suka yafa masa wata alkyabba mai ruwan jar garura , suka kuma yi wani kambi na ƙaya , suka sa masa a kā .
Sai suka fara gaishe shi , “ Ranka ya daɗe , Sarkin Yahudawa ! ”
Suka riƙa ƙwala masa sanda a ka , suna tattofa masa yau , sa'an nan suka durƙusa , kamar suna masa ladabi .
Da suka gama yi masa ba'a haka , suka yaye masa alkyabba mai ruwan jar garura , suka sa masa nasa tufafi , suka kai shi waje don su gicciye shi .
Sai ga wani mai wucewa , sunansa Saminu Bakurane , uban Iskandari da Rufas , yana zuwa daga ƙauye . Suka fa tilasta masa ya ɗauki gicciyen Yesu .
Suka kai Yesu wani wuri da ake kira Golgota , wato , wurin ƙoƙon kai .
Suka miƙa masa ruwan inabi gauraye da mur , amma ya ƙi sha .
Sa'an nan suka gicciye shi , suka rarraba tufafinsa a junansu , suna kuri'a a kansu , su ga abin da kowa zai samu .
Da ƙarfe tara na safe suka gicciye shi .
Aka kuma rubuta sanarwar laifinsa sama da shi , wato , “ Sarkin Yahudawa . ”
Suka kuma gicciye 'yan fashi biyu tare da shi , ɗaya dama da shi , ɗaya kuma a hagun . [
Wannan shi ne cikar Nassin nan da ya ce , “ An lasafta shi a cikin masu laifi . ” ]
Masu wucewa suka yi ta yi masa baƙar magana , suna kaɗa kai , suna cewa , “ Ahaf ! Kai da za ka rushe Haikali , ka kuma gina shi cikin kwana uku ,
to , sauko daga gicciyen , ka ceci kanka mana ! ”
Haka kuma manyan firistoci da malaman Attaura suka riƙa yi masa ba'a a junansu suna cewa , “ Ya ceci waɗansu , ya kuwa kāsa ceton kansa ,
Almasihun nan , Sarkin Isra'ila , yă sauko mana daga gicciyen yanzu , mu kuwa mu gani mu ba da gaskiya . ” Waɗanda aka gicciye tare da shi su ma suka zazzage shi .
Da rana tsaka , sai duhu ya rufe ƙasa duka , har zuwa ƙarfe uku na yamma .
Da karfe ukun , sai Yesu ya ɗaga murya da ƙarfi ya ce , “ Eloi , Eloi , lama sabaktāna ? ” wato , “ Ya Allahna , Ya Allahna , don me ka yashe ni ? ”
Da waɗansu na tsaitsayen suka ji haka , suka ce , “ Kun ji yana kiran Iliya . ”
Sai ɗayansu ya yiwo gudu , ya jiƙo wani soso da ruwan tsami , ya soka a sanda , ya miƙa masa yă sha , yana cewa , “ Bari mu gani ko Iliya zai zo ya sauko da shi . ”
Sai Yesu ya ɗaga murya da ƙarfi , kāna ya cika .
Sa'an nan labulen Haikali ya tsage gida biyu , daga sama har ƙasa .
Sa'ad da jarumi ɗin da yake tsaye yana kallon Yesu , ya ga yadda ya mutu haka , sai ya ce , “ Hakika mutumin nan Ɗan Allah ne ! ”
Akwai kuma waɗansu mata da suke hange daga nesa , a cikinsu da Maryamu Magadaliya , da Maryamu mahaifiyar Yakubu ƙarami da Yusufu , da kuma Salome ,
su ne waɗanda suka biyo shi , sa'ad da yake ƙasar Galili , suna yi masa hidima , da kuma mata da yawa da suka rako shi Urushalima .
Da maraice lis , da yake ranar shiri ce , wato , gobe Asabar ,
Yusufu mutumin Arimatiya ya zo , wani ɗan majalisa mai mutunci , wanda shi ma yake sauraron bayyanar Mulkin Allah , ya yi ƙarfin hali ya shiga wurin Bilatus , ya roƙa a ba shi jikin Yesu .
Bilatus ya yi mamaki ko ya mutu . Sai ya kira jarumi ɗin , ya tambaye shi ko Yesu ya jima da mutuwa .
Da ya san haka daga bakin jarumi ɗin sai ya bai wa Yusufu jikin .
Sai Yusufu ya sayi likkafanin lilin . Da ya sauko da Yesu , ya sa shi a likkafanin lilin ɗin , ya sa shi a wani kabari da aka fafe dutse aka yi , ya kuma mirgina wani dutse a bakin kabarin .
Maryamu Magadaliya da Maryamu mahaifiyar Yusufu sun ga inda aka sa shi .
Da Asabar ta wuce , Maryamu Magadaliya , da Maryamu mahaifiyar Yakubu , da kuma Salome , suka sayo kayan ƙanshi , domin su je su shafa masa .
A ranar farko ta mako , da assussuba suka tafi kabarin , da fitowar rana sai suka isa .
Suna ce wa juna , “ Wa zai mirgine mana dutsen nan daga bakin kabarin ? ”
Da suka ɗaga kai , suka ga , ashe , an mirgine dutsen waje ɗaya , ga shi kuwa , ƙato ne ƙwarai .
Suna shiga kabarin , sai suka ga wani saurayi a zaune daga dama , sanye da farar riga . Sai suka firgita .
Shi kuwa ya ce musu , “ Kada ku firgita . Yesu Banazare kuke nema , wanda aka gicciye . Ai , ya tashi , ba ya nan . Kun ga ma wurin da suka sa shi !
Amma ku tafi ku gaya wa almajiransa , duk da Bitrus , cewa , zai riga ku zuwa ƙasar Galili , a can ne za ku gan shi , kamar yadda ya faɗa muku . ”
Sai suka fita , suka ruga a guje daga kabarin , suna rawar jiki a ruɗe . Ba su kuma ce wa kowa kome ba , domin suna tsoro . [
Da ya tashi da rai da wuri ranar farko ta mako , ya fara bayyana ga Maryamu Magadaliya , wadda ya fitar wa da aljannu bakwai .
Ita kuwa ta tafi ta faɗa wa waɗanda dā suke tare da shi , ta tarar suna baƙin ciki , suna kuka .
Amma da suka ji yana da rai , har ma ta gan shi , sai suka ƙi gaskatawa .
Bayan haka ya bayyana da wata kama ga waɗansu biyu daga cikinsu , sa'ad da suke tafiya ƙauye .
Suka koma suka gaya wa sauran , su ma kuwa ba su gaskata su ba .
Daga baya ya bayyana ga goma sha ɗayan nan , su kansu , sa'ad da suke cin abinci . Sai ya tsawata musu a kan rashin bangaskiyarsu da taurin kansu , domin ba su gaskata waɗanda suka gan shi bayan ya tashi ba .
Sai ya ce musu , “ Ku tafi ko'ina a duniya , ku yi wa dukkan 'yan adam bishara .
Duk wanda ya ba da gaskiya , aka kuma yi masa baftisma , zai sami ceto . Amma wanda ya ƙi ba da gaskiya za a hukunta shi .
Za a ga waɗannan mu'ujizai wurin masu ba da gaskiya , wato , da sunana za su fitar da aljannu , za su yi magana da waɗansu baƙin harsuna ,
za su iya ɗaukar maciji , kowace irin guba kuma suka sha , ba za ta cuce su ba ko kaɗan , za su kuma ɗora wa marasa lafiya hannu , su warke . ”
To , bayan da Ubangiji Yesu ya yi musu jawabi , aka ɗauke shi aka kai shi Sama , ya zauna dama ga Allah .
Su kuwa suka tafi , suka yi ta wa'azi ko'ina , Ubangiji yana taimakonsu , yana kuma tabbatar da maganarsu ta mu'ujizan nan da suke biye da maganar . ]
Tun da yake mutane da yawa sun ɗauka su tsara labarin waɗannan al'amura da suka tabbata a cikinmu ,
daidai yadda waɗanda suke shaidu tun farkon al'amari , masu hidimar Maganar , suka rattaba mana ,
da yake kuma na bi diddigin kowane abu daidai tun farko , ni ma dai na ga ya kyautu in rubuta maka su bi da bi , ya mafifici Tiyofalas ,
domin kă san ingancin maganar da aka sanar da kai baki da baki .
A zamanin Hirudus , Sarkin Yahudiya , an yi wani firist mai suna Zakariya , na ƙungiyar Abaija . Yana auren wata a cikin zuriyar Haruna , sunanta Alisabatu .
Dukansu biyu kuwa masu adalci ne a gaban Allah , suna bin umarnin Ubangiji da farillansa duka da halin rashin zargi .
Amma ba su da ɗa , don Alisabatu bakararriya ce , dukansu biyu kuma sun tsufa .
Ana nan , wata rana Zakariya yana a kan hidimarsa ta firist , a kan ƙungiyarsu ,
bisa ga al'adar hidimar firistoci , sai kuri'a ta nuna shi ne mai shiga Haikalin Ubangiji , ya ƙona turare .
A lokacin ƙona turare kuwa duk taron jama'a suna waje , suna addu'a ,
sai wani mala'ikan Ubangiji ya bayyana gare shi , yana tsaye a dama da bagadin ƙona turare .
Da Zakariya ya gan shi ya firgita , tsoro ya kama shi .
Amma mala'ikan ya ce masa , “ Kada ka ji tsoro Zakariya , an karɓi addu'arka , matarka Alisabatu za ta haifa maka ɗa , za ka kuma sa masa suna Yahaya .
Za ka yi murna da farin ciki , Mutane da yawa kuma za su yi farin ciki da haihuwarsa .
Domin zai zama mai girma a wurin Ubangiji , Ba kuwa zai sha ruwan inabi ko wani abu mai sa maye ba . Za a cika shi da Ruhu Mai Tsarki Tun yana cikin mahaifiyarsa .
Zai kuma juyo da Isra'ilawa da yawa ga Ubangiji Allahnsu .
Zai riga shi gaba cikin ruhu da iko irin na Iliya . Yă mai da hankalin iyaye a kan 'ya'yansu , Yă kuma juyo da marasa biyayya su bi hikimar adalai , Ya tanada wa Ubangiji jama'a , domin ya same su a shirye . ”
Sai Zakariya ya ce wa mala'ikan , “ Ta ƙaƙa zan san haka ? Ga ni tsoho , maiɗakina kuma ta kwana biyu . ”
Sai mala'ikan ya amsa ya ce , “ Ni ne Jibra'ilu da nake tsaye a gaban Allah . An aiko ni ne in yi maka magana , in kuma yi maka wannan albishir .
To , ga shi , za ka babance , ba za ka iya magana ba , sai a ran da al'amuran nan suka auku , don ba ka gaskata maganata ba , za a kuwa cika ta a lokacinta . ”
Jama'a suna ta jiran Zakariya , suna mamakin jinkirinsa a Haikali .
Da ya fito , ya kāsa yi musu magana . Sai suka gane lalle an yi masa wahayi ne a Haikalin . Sai ya riƙa yi musu nuni , amma ba ya magana .
Sa'ad da kuma kwanakin hidimarsa suka cika , ya koma gida .
Bayan kwanakin nan mata tasa Alisabatu ta yi ciki . Sai ta riƙa ɓuya har wata biyar , tana cewa ,
“ Haka Ubangiji ya yi mini a kwanakin da ya dube ni da rahama , domin yă kawar mini da wulakanci a wurin mutane . ”
A wata na shida Allah ya aiko mala'ika Jibra'ilu zuwa wani gari a ƙasar Galili , mai suna Nazarat ,
gun wata budurwa da aka ba da ita ga wani mutum mai suna Yusufu , na zuriyar Dawuda , sunan budurwar kuwa Maryamu .
Sai mala'ikan ya je wurinta , ya ce , “ Salama a gare ki , yake zaɓaɓɓiya , Ubangiji yana tare da ke ! ”
Amma ta damu ƙwarai da maganar , ta yi ta tunani ko wannan wace irin gaisuwa ce .
Mala'ikan kuma ya ce mata , “ Kada ki ji tsoro . Maryamu , kin sami tagomashi a wurin Allah .
Ga shi kuma , za ki yi ciki , ki haife ɗa , ki kuma raɗa masa suna Yesu .
Zai zama mai girma , za a kuma kira shi Ɗan Maɗaukaki . Ubangiji Allah zai ba shi kursiyin ubansa Dawuda ,
Zai kuma mallaki zuriyar Yakubu har abada , Mulkinsa kuwa ba shi da matuƙa . ”
Sai Maryamu ta ce wa mala'ikan , “ T ƙaƙa wannan zai yiwu , tun da yake ba a kai ni ɗaki ba ? ”
Mala'ikan ya amsa mata ya ce , “ Ruhu Mai Tsarki zai sauko miki , Ikon Maɗaukaki kuma zai lulluɓe ki . Saboda haka Mai Tsarkin nan da za a haifa , za a kira shi Ɗan Allah .
Ga shi kuma , 'yar'uwarki Alisabatu ma ta yi cikin ɗa namiji da tsufanta , wannan kuwa shi ne watanta na shaida , ita da ake ce wa bakararriya .
Ba wata faɗar Allah da za ta kāsa cika . ”
Sai Maryamu ta ce , “ To , ga shi , ni baiwar Ubangiji ce , yă zama mini yadda ka faɗa . ” Sai mala'ikan ya tashi daga gare ta .
A kwanakin nan Maryamu ta tashi da hanzari , ta tafi wata ƙasa mai duwatsu , zuwa wani gari na ƙasar Yahuza .
Ta shiga gidan Zakariya ta gai da Alisabatu .
Sai ya zamana da Alisabatu ta ji gaisuwar Maryamu , jariri ya motsa da ƙarfi a cikinta . Aka kuwa cika Alisabatu da Ruhu Mai Tsarki ,
har ta tā da murya da ƙarfi , ta ce , “ Ke mai albarka ce a cikin mata , ɗan cikinki kuma mai albarka ne !
Ta yaya wannan alheri ya same ni , har da mahaifiyar Ubangijina za ta zo gare ni ?
Domin kuwa da jin muryarki ta gaisuwa a kunnena , sai jaririn ya motsa da ƙarfi a cikina domin farin ciki .
Albarka tā tabbata ga wadda ta gaskata , domin za a cika abubuwan da Ubangiji ya aiko a faɗa mata . ”
Sai Maryamu ta ce , “ Zuciyata tana ɗaukaka shi , Ubangiji ,
Allah Mai Cetona , da shi ruhuna yake ta farin ciki ,
Domin fa shi ya dubi ƙasƙancin baiwarsa . Ga shi , jama'a ta dukan zamanai na nan gaba , za su ce mini mai albarka ce nan gaba .
Domin fa shi da yake Mai Iko , Manyan al'amura ya yi mini , Sunansa labudda Mai Tsarki ne .
Daga zamanai ya zuwa wani zamani , Jinƙansa yana ga waɗanda suke tsoronsa .
Manyan ayyuka da ya yi , Masu girmankai , su da dabarbarunsu ya warwatsa .
Ya fiffitar da sarakuna a sarauta , Ya ɗaukaka ƙasƙantattu .
Mayunwata ya ƙosar da abubuwan alheri , Mawadata kuwa ya sallame su hannu wofi .
Ya taimaka wa baransa Isra'ila , Domin yana tunawa da jinƙansa .
Ya cika faɗarsa ga kakanninmu , Ga Ibrahim da zuciyarsa , har abada . ”
Maryamu kuma ta zauna tare da Alisabatu wajen wata uku , sa'an nan ta koma gida .
To , lokacin Alisabatu na haihuwa ya yi , ta kuwa haifi ɗa namiji .
Sai maƙwabta da 'yan'uwanta suka ji yadda Ubangiji ya yi ƙanta ƙwarai , har suka taya ta farin ciki .
Sai ya zamana a rana ta takwas suka zo yi wa ɗan yaron kaciya . A dā za su sa masa sunan mahaifinsa , Zakariya ,
amma mahaifiyarsa ta ce , “ A'a , Yahaya za a sa masa . ”
Sai suka ce mata , “ Ai kuwa , ba wani ɗan'uwanku mai suna haka . ”
Sai suka alamta wa mahaifinsa , suna neman sunan da yake so a sa masa .
Sai ya nema a ba shi allo , sa'an nan ya rubuta , “ Sunansa Yahaya . ” Duka suka yi mamaki .
Nan da nan ya sami baki , kwaɗon harshensa ya saku , ya fara magana , yana yabon Allah .
Sai tsoro ya kama dukan maƙwabtansu . Aka yi ta baza labarin duk waɗannan al'amura ko'ina a dukan ƙasa mai duwatsu ta Yahudiya .
Duk waɗanda suka ji kuwa suka riƙe a zuciyarsu , suna cewa , “ Me ke nan ɗan yaron nan zai zama ? ” Gama ikon Ubangiji yana tare da shi .
Sai aka cika mahaifinsa Zakariya da Ruhu Mai Tsarki , ya yi annabci , ya ce ,
“ Ubangiji Allahn Isra'ila , A gare shi ne lalle yabo yake tabbata , Domin ya kula , ya yi wa jama'arsa fansa .
Ya ta da Mai Ceto mai iko dominmu , Daga zuriyar baransa Dawuda .
Yadda tun tuni ya faɗa ta bakunan Annabawa nasa tsarkakan nan ,
Yă cece mu daga abokan gābanmu , Har ma daga dukan maƙiyanmu .
Domin nuna jinƙai ne ga kakanninmu , Yă tuna da alkawarinsa mai tsarkin nan .
Shi ne rantsuwar nan wadda ya yi wa ubanmu Ibrahim ,
Domin yana cetonmu daga abokan gābanmu , Mu bauta masa ba da jin tsoro ba ,
Sai dai da tsarki da adalci a gabansa , Dukan iyakar kwanakin nan namu .
Kai kuma , ɗan yarona , za a ce da kai annabin Maɗaukaki , Gama za ka riga Ubangiji gaba , Domin ka shisshirya hanyoyinsa ,
Kă sanar da ceto ga jama'arsa , Wato ta samun gafarar zunubansu ,
Saboda tsananin jinƙai na Allahnmu , Daga Sama hasken asubahi zai ɓullo mana , Daga can Sama ne fa zai keto mana ,
Domin yă haskaka na zaune cikin duhu , Da waɗanda suke zaune a bakin mutuwa , Domin ya bishe mu a hanyar salama . ”
Sai ɗan yaron ya girma , ya ƙarfafa a ruhu . Ya kuwa zauna a jeji har ranar bayyanarsa ga Isra'ila .
A kwanakin nan Kaisar Augustas ya yi shela , cewa a rubuta dukkan mutanen da suke ƙarƙashin mulkinsa .
Wannan ita ce ƙidaya ta fari da aka yi a zamanin Kiriniyas , mai mulkin ƙasar Suriya .
Kowa sai ya tafi garinsu a rubuta shi .
Yusufu shi ma ya tashi daga birnin Nazarat , a ƙasar Galili , ya tafi ƙasar Yahudiya , ya je birnin Dawuda , da ake kira Baitalami ( domin shi daga gidan Dawuda ne , na cikin zuriyarsa ) ,
don a rubuta shi , duka da Maryamu wadda yake tashin , wadda take kuma da ciki .
Sa'ad da suke a can kuwa , sai lokacin haihuwarta ya yi .
Sai ta haifi ɗanta na fari , ta rufe shi da zanen goyo , ta kuma kwantar da shi a wani kwamin dabbobi , don ba su sami ɗaki a masaukin ba .
A wannan yankin ƙasa kuwa waɗansu makiyaya suna kwana a filin , suna tsaron garken tumakinsu da daddare .
Sai ga wani mala'ikan Ubangiji a tsaye kusa da su , ɗaukakar Ubangiji kuma ta haskaka kewaye da su , har suka tsorata gaya ,
Sai mala'ikan ya ce musu , “ Kada ku ji tsoro , ga shi , albishir na kawo muku na farin ciki mai yawa , wanda zai zama na dukan mutane .
Domin yau an haifa muku Mai Ceto a birnin Dawuda , wanda yake shi ne Almasihu , Ubangiji .
Ga alamar da za ku gani , za ku sami jariri a rufe da zanen goyo , kwance a kwamin dabbobi . ”
Ba labari sai ga taron rundunar Sama tare da mala'ikan nan , suna yabon Allah , suna cewa ,
“ Ɗaukaka ga Allah ta tabbata , a can cikin Sama mafi ɗaukaka . A duniya salama ta tabbata , ga mutanen da yake murna da su matuƙa . ”
Da mala'iku suka tafi daga gare su suka koma Sama , sai makiyayan suka ce wa juna , “ Mu tafi Baitalami yanzu , mu ga abin nan da ya faru , wanda Ubangiji ya sanar da mu . ”
Sai suka tafi da hanzari , suka sami Maryamu da Yusufu , da kuma jaririn a kwance cikin kwamin dabbobi .
Da suka gan shi , suka bayyana maganar da aka faɗa musu a game da wannan ɗan yaro .
Duk waɗanda suka ji kuma , suka yi ta al'ajabin abin da makiyayan nan suka faɗa musu .
Maryamu kuwa sai ta riƙe duk abubuwan da aka faɗa , tana bimbini a zuci .
Makiyayan suka koma , suna ta ɗaukaka Allah , suna yabonsa , saboda duk abin da suka ji , suka kuma gani , yadda aka gaya musu .
Da rana ta takwas ta kewayo da za a yi masa kaciya , aka raɗa masa suna Yesu , wato sunan da mala'ika ya faɗa kafin ya zauna a ciki .
Da kwanakin tsarkakewarsu suka cika bisa ga Shari'ar Musa , suka kawo shi Urushalima , su miƙa shi ga Ubangiji
( kamar dai yadda yake a rubuce a Shari'ar Ubangiji cewa , “ Duk ɗan farin da aka haifa , za a ce tsattsarka ne shi na Ubangiji , ” )
su kuma yi hadaya bisa ga abin da aka faɗa a Shari'ar Ubangiji cewa , “ Kurciyoyi biyu , ko kuwa 'yan shila biyu . ”
To , akwai wani mutum a Urushalima , mai suna Saminu , adali , mai bautar Allah , yana kuma ɗokin ganin ta'aziyyar Isra'ila . Ruhu Mai Tsarki kuwa yana tare da shi .
Ruhu Mai Tsarki kuwa ya riga ya bayyana masa , cewa ba zai mutu ba sai ya ga Almasihun Ubangiji .
Ruhu yana iza shi , sai ya shiga Haikalin . Da iyayen suka shigo da ɗan yaron nan Yesu , su yi masa yadda ka'idar Shari'ar ta ce ,
sai Saminu ya rungume shi , ya yi wa Allah godiya , ya ce ,
“ Yanzu kam , ya Mamallaki , Sai ka sallami bawanka lafiya , Bisa ga abin da ka faɗa ,
Don na ga cetonka zahiri ,
Da ka shirya a gaban kabilai duka ,
Haske mai bayyana wa alummai hanyarka , Da kuma ɗaukakar jama'arka Isra'ila . ”
Mahaifiyarsa da mahaifinsa kuwa suna mamakin abin da aka faɗa a game da shi ,
Sai Saminu ya sa musu albarka , ya ce wa Maryamu mahaifiyar Yesu , “ Kin ga wannan yaro , shi aka sa ya zama sanadin fāɗuwar waɗansu , tashin waɗansu kuma da yawa a cikin Isra'ila , Zai kuma zama alama wadda ake kushenta ,
Domin tunanin zukata da yawa su bayyana . I , ke ma , takobi zai zarta zuciyarki . ”
Akwai kuma wata annabiya , mai suna Hannatu , 'yar Fanuyila , na kabilar Ashiru . Ta kuwa tsufa ƙwarai , ta yi zaman aure shekara bakwai bayan ɗaukarta na budurci ,
da mijinta ya mutu kuma ta yi zaman gwauranci har shekara tamanin da huɗu . Ba ta rabuwa da Haikalin , tana bauta wa Allah dare da rana ta wurin yin addu'a da azumi .
Nan tāke ita ma ta zo , ta yi wa Allah godiya , ta kuma yi maganar ɗan yaron nan ga dukan masu sauraron fansar Urushalima .
Bayan sun ƙare kome da kome bisa ga Shari'ar Ubangiji , sai suka koma ƙasar Galili suka tafi garinsu Nazarat .
Ɗan yaron kuwa ya girma , ya kawo ƙarfi , yana mai matuƙar hikima . Alherin Allah kuwa yana tare da shi .
To , iyayensa sukan je Urushalima kowace shekara a lokacin Idin Ƙetarewa .
Da Yesu ya shekara goma sha biyu , sai suka tafi tare da shi bisa ga al'adarsu a lokacin idi .
Da aka gama idin kuma , suna cikin komowa , sai yaron , wato Yesu , ya tsaya a Urushalima , ba da sanin iyayensa ba .
Su kuwa suka yi ta tafiya yini guda , suna zaton yana cikin ayari . Sai suka yi ta cigiyarsa cikin 'yan'uwansu da idon sani .
Da ba su same shi ba , suka koma Urushalima , suna ta cigiyarsa .
Sai kuma a rana uku suka same shi a Haikalin yana zaune a tsakiyar malamai , yana sauraronsu , yana kuma yi musu tambayoyi .
Duk waɗanda suka ji shi kuwa suka yi al'ajiin irin fahimtarsa da amsoshinsa .
Da suka gan shi suka yi mamaki , sai mahaifiyarsa ta ce masa , “ Ya kai ɗana , yaya ka yi mana haka ? Ga shi nan , ni da babanka muna ta nemanka duk ranmu a ɓace . ”
Sai ya ce musu , “ Me ya sa kuka yi ta nemana ? Ashe , ba ku sani wajibi ne in yi sha'anin Ubana ba ? ”
Amma ba su fahimci maganar da ya yi musu ba .
Sai ya koma Nazarat tare da su , yana yi musu biyayya . Mahaifiyarsa kuwa tana riƙe da dukan abubuwan nan a ranta .
Yesu kuwa ya yi ta ƙaruwa da hikima , da girma , da kuma tagomashi wurin Allah da mutane .
A shekara ta goma sha biyar ta mulkin Kaisar Tibariyas , Buntus Bilatus yana mulkin Yahudiya , Hirudus yana sarautar Galili , ɗan'uwansa Filibus yana sarauta Ituriya da Tarakunitas , Lisaniyas kuma yana sarautar Abiliya ,
a zamanin da Hanana da Kayafa suke manyan firistoci , Maganar Allah ta zaike wa Yahaya ɗan Zakariya a jeji .
Sai ya zaga duk lardin bakin Kogin Urdun , yana wa'azi , cewa mutane su tuba a yi musu baftisma , domin a gafarta musu zunubansu ,
yadda yake a rubuce a Littafin Annabi Ishaya cewa , “ Muryar mai kira a jeji tana cewa , Ku shirya wa Ubangiji tarfarki , Ku miƙe hanyoyinsa ,
Za a cike kowane kwari , Kowane dutse da kowane tsauni za a baje su . Za a miƙe karkatattun wurare , Za a bi da hanyoyin da ba su biyu ba .
Dukkan 'yan adam kuma za su ga ceton Allah . ”
Saboda haka , Yahaya ya ce wa taron jama'ar da suke zuwa domin ya yi musu baftisma , “ Ku macizai ! Wa ya gargaɗe ku ku guje wa fushin nan mai zuwa ?
Ku yi aikin da nuna tubarku , kada ma ku ko fara cewa a ranku Ibrahim ne ubanku . Ina dai gaya muku Allah da iko ya halitta wa Ibrahim 'ya'ya daga duwatsun nan .
Ko yanzu ma an ɗora bakin gatari a gindin itatuwa . Saboda haka duk itacen da bai yi 'ya'ya masu kyau ba , sai a sare shi , a jefa a wuta . ”
Sai taron suka tambaye shi suka ce , “ Me za mu yi ke nan ? ”
Ya amsa musu ya ce , “ Duk mai taguwa biyu , ya raba da marar ita , mai abinci ma haka . ”
Masu karɓar haraji ma suka zo a yi musu baftisma , suka ce masa , “ Malam , me za mu yi ? ”
Ya ce musu , “ Kada ku karɓi fiye da abin da aka umarce ku . ”
Waɗansu soja ma suka tambaye shi , “ To , mu fa , me za mu yi ? ” Sai ya ce musu , “ Kada ku yi wa kowa ƙwace ko ƙazafi . Ku dai dangana da albashinku . ”
Da yake mutane duk sun zaƙu , kowa yana wuswasi a ransa a game da Yahaya , ko watakila shi ne Almasihu ,
sai Yahaya ya amsa wa dukansu ya ce , “ Ni kam , da ruwa nake yi muku baftisma , amma wani yana zuwa wanda ya fi ni girma , wanda ko maɗaurin takalminsa ma ban isa in kwance ba . Shi ne zai yi muku baftisma da Ruhu Mai Tsarki , da kuma wuta .
Ƙwaryar shiƙarsa tana hannunsa , zai kuwa share masussukarsa sarai sarai , ya taro alkama ya sa a rumbunsa , amma ɓuntun sai ya ƙone shi a wuta marar mutuwa . ”
Ta haka , da waɗansu gargaɗi masu yawa , Yahaya ya yi wa jama'a bishara .
Amma sarki Hirudus , wanda Yahaya ya tsawata wa a kan maganar Hirudiya , matar ɗan'uwansa , da kuma dukan mugayen ayyukan da ya yi ,
sai ya ƙara da kulle Yahaya a kurkuku .
To , da aka yi wa dukan mutane baftisma , Yesu ma aka yi masa baftisma , yana addu'a ke nan , sai sama ta dāre ,
Ruhu Mai Tsarki ya sauko masa da wata siffa , kamar kurciya . Sai aka ji wata murya daga Sama ta ce , “ Kai ne Ɗana ƙaunataccena , ina farin ciki da kai ƙwarai , ”
Yesu kuwa sa'ad da ya fara koyarwa , yana da shekara wajen talatin . An ɗauke shi a kan , shi ɗan Yusufu ne , wanda yake ɗan Heli ,
Heli ɗan Matat , Matat ɗan Lawi , Lawi ɗan Malki , Malki ɗan Yanna , Yanna ɗan Yusufu ,
Yusufu ɗan Matatiya , Matatiya ɗan Amos , Amos ɗan Nahum , Nahum ɗan Azaliya , Azaliya ɗan Najaya ,
Najaya ɗan Ma'ata , Ma'ata ɗan Matatiya , Matatiya ɗan Shimeya , Shimeya ɗan Yusufu , Yusufu ɗan Yahuza ,
Yahuza ɗan Yowana , Yowana ɗan Refaya , Refaya ɗan Zarubabel , Zarubabel ɗan Shayaltiyel , Sheyaltiyel ɗan Niri ,
Niri ɗan Malki , Malki ɗan Addi , Addi ɗan Kosama , Kosama ɗan Almadama , Almadama ɗan Er ,
Er ɗan Yosi , Yosi ɗan Eliyezer , Eliyezar ɗan Yorima , Yorima ɗan Matat , Matat ɗan Lawi ,
Lawi ɗan Saminu , Saminu ɗan Yahuza , Yahuza ɗan Yusufu , Yusufu ɗan Yonana , Yonana ɗan Eliyakim ,
Eliyakim ɗan Malaya , Malaya ɗan Mainana , Mainana ɗan Matata , Matata ɗan Natan , Natan ɗan Dawuda ,
Dawuda ɗan Yesse , Yesse ɗan Obida , Obida ɗan Bo'aza , Bo'aza ɗan Salmon , Salmon ɗan Nashon ,
Nashon ɗan Amminadab , Amminadab ɗan Aram , Aram ɗan Hesruna , Hesruna ɗan Feresa , Feresa ɗan Yahuza ,
Yahuza ɗan Yakubu , Yakubu ɗan Ishaku , Ishaku ɗan Ibrahim , Ibrahim ɗan Tera , Yera ɗan Nahor ,
Nahor ɗan Serug , Serug ɗan Reyu , Reyu ɗan Feleg , Feleg ɗan Eber , Eber ɗan Shela ,
Shela ɗan Kenan , Kenan ɗan Arfakshad , Arfakshad ɗan Shem , Shem ɗan Nuhu , Nuhu ɗan Lamek ,
Lamek ɗan Metusela , Metusela ɗan Anuhu , Anuhu ɗan Yared , Yared ɗan Mahalel , Mahalel ɗan Kenan ,
Kenan ɗan Enosh , Enosh ɗan Shitu , Shitu ɗan Adamu , Adamu kuma na Allah .
Yesu kuma cike da Ruhu Mai Tsarki sai ya dawo daga Kogin Urdun . Ruhu yana iza shi zuwa jeji ,
har kwana arba'in , Iblis yana gwada shi . A kwanakin nan bai ci kome ba . Da suka ƙare kuwa ya ji yunwa .
Iblis ya ce masa , “ In dai kai Ɗan Allah ne , ka umarci dutsen nan ya zama gurasa , ”
Yesu ya amsa masa ya ce , “ A rubuce yake , ‘ Ba da gurasa kaɗai mutum zai rayu ba . ’ ”
Sai Iblis ya kai shi wani wuri a bisa , ya nunnuna masa dukkan mulkokin duniya a ƙyiftawar ido .
Iblis ya ce masa , “ Kai zan bai wa ikon duk waɗannan , da ɗaukakarsu , don ni aka danƙa wa , nakan kuma bayar ga duk wanda na ga dama .
In kuwa za ka yi mini sujada , duk za su zama naka . ”
Yesu ya amsa masa ya ce , “ A rubuce yake cewa , ‘ Ka yi wa Ubangiji Allahnka sujada , shi kaɗai za ka bauta wa . ’ ”
Sai kuma ya kai shi Urushalima , ya ɗora shi can kan tsororuwar Haikali , ya ce masa , “ In dai kai Ɗan Allah ne , to , dira ƙasa daga nan ,
don a rubuce yake cewa , ‘ Zai yi wa mala'ikunsa umarni a game da kai , su kiyaye ka , ’
da kuma ‘ Za su tallafe ka , Don kada ka yi tuntuɓe da dutse . ’ ”
Sai Yesu ya amsa masa ya ce , “ Ai kuwa an ce , ‘ Kada ka gwada Ubangiji Allahnka . ’ ”
Bayan da Iblis ya gama irin dukan gwaje-gwajensa , ya rabu da shi ɗan lokaci tukuna .
Yesu ya koma ƙasar Galili , ikon Ruhu yana tare da shi . Labarinsa ya bazu a dukan kewayen .
Ya yi ta koyarwa a majami'unsu , duk ana girmama shi .
Ya zo Nazarat inda aka rene shi . Ya shiga majami'a a ran Asabar kamar yadda ya saba yi . Sai ya miƙe domin ya yi karatu .
Aka miƙa masa Littafin Annabi Ishaya , ya buɗe littafin , ya sami inda aka rubuta cewa ,
“ Ruhun Ubangiji yana tare da ni , Domin yā shafe ni in yi wa matalauta bishara . Ya aiko ni in yi shelar saki ga ɗaurarru , In kuma buɗe wa makafi ido , In kuma 'yanta waɗanda suke a danne ,
In yi shelar zamanin samun karɓuwa ga Ubangiji . ”
Ya rufe littafin ya mayar wa mai hidima , ya zauna . Duk waɗanda suke a cikin majami'a suka zuba masa ido .
Sai ya fara ce musu , “ Yau Nassin nan ya cika a kunnenku . ”
Duk suka yabe shi , suna mamakin maganarsa ta alheri da ya faɗa , har suka ce , “ Ashe , wannan ba ɗan Yusufu ba ne ? ”
Yesu ya ce musu , “ Lalle za ku faɗa mini karin maganar nan , ‘ Likita , warkar da kanka . ’ Za ku kuma ce mini , ‘ Duk abin da muka ji ka yi a Kafarnaham , ka yi a nan garinku mana . ’ ”
Ya ce kuma , “ Hakika , ina gaya muku , ba annabin da yake yardajje a garinsu .
Amma gaskiya nake gaya muku , a zamanin Iliya akwai mata gwauraye da yawa a Isra'ila , wato a lokacin da aka hana ruwan sama har shekara uku da wata shida , sa'ad da babbar yunwa ta game dukan ƙasar .
Duk da haka ba a aiki Iliya gun ko ɗaya daga cikinsu ba , sai ga wata gwauruwa , kaɗai a Zarifat ta ƙasar Sidon .
A zamanin Annabi Elisha kuma akwai kutare da yawa a Isra'ila , ba kuwa ɗayansu da aka tsarkake sai Na'aman , mutumin Suriya , kaɗai . ”
Da suka ji haka , duk waɗanda suke a majami'a suka husata ƙwarai .
Sai suka tashi suka fitar da shi bayan gari , har suka kai shi goshin dutsen da aka gina garinsu a kai , don su jefa shi ƙasa .
Amma ya ratsa ta tsakiyarsu , ya yi tafiyarsa
Sai ya tafi Kafarnahum , wani gari a ƙasar Galili , yana koya musu a ran Asabar .
Suka yi mamakin koyarwarsa domin maganarsa da hakikancewa take .
A majami'ar kuwa akwai wani mutum mai baƙin aljan . Sai ya ta da murya da ƙarfi ya ce ,
“ Wayyo ! Ina ruwanka da mu , Yesu Banazare ? Ka zo ne ka hallaka mu ? Na san ko wane ne kai , Mai Tsarkin nan ne kai na Allah . ”
Sai Yesu ya kwaɓe shi ya ce , “ Yi shiru ! Rabu da shi ! ” Bayan da aljanin ya fyaɗa shi ƙasa a tsakiyarsu , ya rabu da shi , bai kuwa cuce shi ba .
Sai mamaki ya kama su duka , suna ce wa juna , “ Wannan wace irin magana ce ? Ga shi , da tabbatarwa , da gabagaɗi kuma yake umartar baƙaƙen aljannu , suna kuwa fita . ”
Labarinsa duk ya bazu ko'ina a kewayen ƙasar .
Sai ya tashi daga majami'a , ya shiga gidan Bitrus . Surukar Bitrus kuwa tana fama da mugun zazzaɓi , sai suka roƙe shi saboda ita .
Sai ya tsaya a kanta , ya tsawata wa zazzaɓin , ya kuwa sake ta . Nan take ta tashi ta yi musu hidima .
A daidai fāɗuwar rana , duk waɗanda suke da marasa lafiya , masu cuta iri iri , suka kakkawo su wurinsa . Sai ya ɗaɗɗora wa kowannensu hannu , ya warkar da su .
Aljannu kuma suka fita daga mutane da yawa , suna ihu suna cewa , “ Kai Ɗan Allah ne ! ” Amma ya tsawata musu , ya hana su magana , don su sani shi ne Almasihu .
Da gari ya waye ya fita , ya tafi wani wurin a inda ba kowa . Sai taro masu yawa suka yi ta nemansa , suka je wurinsa . Sonsu ne su tsaishe shi , don kada ya tashi daga gare su .
Amma ya ce musu , “ Lalle ne in yi wa sauran garuruwa bisharar Mulkin Allah , domin saboda wannan nufi ne aka aiko ni . ”
Sai ya yi ta yin wa'azi a majami'un ƙasar Galili .
Wata rana taro suna matsarsa domin su ji Maganar Allah , shi kuwa yana tsaye a bakin Tekun Janisarata ,
sai ya hangi ƙananan jirage biyu a bakin tekun , masuntan kuwa sun fita daga cikinsu , suna wankin tarunsu .
Sai ya shiga ɗaya jirgin , wanda yake na Bitrus , ya roƙe shi ya ɗan zakuɗa da jirgin daga bakin gaci . Sai ya zauna ya yi ta koya wa taro masu yawa daga jirgin .
Da ya gama magana , ya ce wa Bitrus , “ Zakuɗa da jirgin zuwa wuri mai zurfi , ku saki tarunku , ku janyo kifi . ”
Bitrus ya amsa masa ya ce , “ Ya Maigida , dare farai muna wahala , ba mu kama kome ba , amma tun da ka yi magana zan saki tarun . ”
Da suka yi haka kuwa , suka kamo kifi jingim , har ma tarunsu suka fara kecewa .
Sai suka yafato abokan aikinsu a ɗaya jirgin su zo su taimake su . Suka kuwa zo , suka ciccika jiragen nan duka biyu kamar za su nutse .
Da Bitrus ya ga haka , sai ya fāɗi a gaban Yesu ya ce . “ Ya Ubangiji , wane ni da za ka tsaya kusa da ni , domin ni mutum ne mai zunubi . ”
Domin shi da waɗanda ke tare da shi duka , mamaki ya kama su saboda kifin nan da duka janyo ,
haka ma Yakubu da Yahaya 'ya'yan Zabadi , abokan sabgar Bitrus . Sai Yesu ya ce wa Bitrus , “ Kada ka ji tsoro . Nan gaba mutane za ka riƙa kamowa . ”
Da suka kawo jiragensu gaci , suka bar kome duka suka bi shi .
Wata rana Yesu yana ɗaya daga cikin garuruwan nan , sai ga wani mutum wanda kuturta ta ci ƙarfinsa ya zo . Da ya ga Yesu ya fāɗi a gabansa , ya roƙe shi ya ce , “ Ya Ubangiji , in dai ka yarda kana da ikon tsarkake ni . ”
Sai Yesu ya miƙa hannu , ya taɓa shi , ya ce , “ Na yarda , ka tsarkaka . ” Nan take sai kuturtar ta rabu da shi .
Yesu ya kwaɓe shi kada ya gaya wa kowa , ya ce , “ Sai dai ka je wurin firist ya gan ka , ka kuma yi hadaya saboda tsarkakewarka , domin tabbatarwa a gare su , kamar yadda Musa ya umarta . ”
Amma duk da haka labarinsa sai ƙara yaɗuwa yake yi , har taro masu yawan gaske suka yi ta zuwa domin su saurare shi , a kuma warkar da su daga rashin lafiyarsu .
Amma shi , sai ya riƙa keɓanta a wuraren da ba kowa , yana addu'a .
Wata rana yana koyarwa , waɗansu Farisiyawa kuwa da masanan Attaura da suka fito daga kowane gari na ƙasar Galili , da na ƙasar Yahudiya , daga kuma Urushalima , suna nan a zaune . Ikon Ubangiji na warkarwa kuwa yana nan .
Sai ga waɗansu mutane ɗauke da wani shanyayye a kan shimfiɗa , suna ƙoƙari su shigar da shi su ajiye shi a gaban Yesu .
Da suka kasa samun hanyar shigar da shi saboda taro , suka hau a kan soron , suka zura shi ta tsakanin rufin soron duk da shimfiɗarsa , suka ajiye shi a tsakiyar jama'a a gaban Yesu .
Da Yesu ya ga bangaskiyarsu sai ya ce , “ Malam , an gafarta maka zunubanka . ”
Sai malaman Attaura da Farisiyawa suka fara wuswasi cewa , “ Wane ne wannan da yake maganar saɓo ? Wa yake iya gafarta zunubi banda Allah shi kaɗai ? ”
Da Yesu ya gane wuswasinsu , ya amsa musu ya ce , “ Don me kuke wuswasi haka a zuciyarku ?
Wanne ya fi sauƙi , a ce , ‘ An gafarta maka zunubanka , ’ ko kuwa a ce , ‘ Tashi , ka yi tafiya ? ’
Amma domin ku sakankance Ɗan Mutum yana da ikon gafarta zunubi a duniya , ” sai ya ce wa shanyayyen , “ Na ce maka , tashi , ka ɗauki shimfiɗarka , ka tafi gida . ”
Nan take ya tashi a gaban idonsu , ya ɗauki abin kwanciyarsa , ya tafi gida , yana ɗaukaka Allah .
Sai suka yi mamaki matuƙa , su duka , suka yi ta ɗaukaka Allah , tsoro kuma ya kama su , suka ce , “ Yau mun ga abubuwan al'ajabi ! ”
Bayan haka ya fita , ya ga wani mai karɓar haraji , mai suna Lawi , a zaune , yana aiki a wurin karɓar haraji . Ya ce masa , “ Bi ni . ”
Sai ya bar kome duka , ya tashi ya bi shi .
Sai Lawi ya yi masa ƙasaitacciyar liyafa a gidansa , akwai kuwa taron masu karɓar haraji da waɗansu mutane suna ci tare da su .
Sai Farisiyawa da malamansu na Attaura suka yi wa almajiransa gunaguni suka ce , “ Don me kuke ci kuke sha tare da masu karɓar haraji da masu zunubi ? ”
Yesu ya amsa musu ya ce , “ Ai , lafiyayyu ba ruwansu da magani , sai dai marasa lafiya .
Ba domin in kira masu adalci na zo ba , sai dai masu zunubi , su tuba . ”
Sai suka ce masa , “ Almajiran Yahaya suna azumi a kai a kai , suna kuma addu'a , haka kuma almajiran Farisiyawa , amma naka suna ci suna sha . ”
Sai Yesu ya ce musu , “ Wato kwa iya sa abokan ango su yi azumi tun angon yana tare da su ?
Ai , lokaci yana zuwa da za a ɗauke musu angon . A sa'an nan ne fa za su yi azumi . ”
Ya kuma yi musu misali , ya ce , “ Ba mai tsage ƙyalle a jikin sabuwar tufa ya yi maho a tsohuwar tufa da shi . In ma an yi , ai , sai ya kece sabuwar tufar , sabon ƙyallen kuma ba za dace da tsohuwar tufar ba .
Ba kuma mai ɗura sabon ruwan inabi a tsofaffin salkuna . In ma an ɗura , sai sabon ruwan inabin ya fasa salkunan , ya zube , salkunan kuma su lalace .
Sabon ruwan inabi , ai , sai sababbin salkuna .
Ba wanda zai so shan sabon ruwan inabin bayan ya sha tsohon , don ya ce , ‘ Ai , tsohon yana da kyau . ’ ”
Wata rana a ran Asabar , yana ratsa gonakin alkama , sai almajiransa suka zāgi alkamar , suna murtsukewa suna ci .
Sai waɗansu Farisiyawa suka ce , “ Don me kuke yin abin da bai halatta a yi ba a ran Asabar ? ”
Sai Yesu ya amsa ya ce , “ Ashe , ba ku taɓa karanta abin da Dawuda ya yi ba sa'ad da ya ji yunwa , shi da abokan tafiyarsa ?
Yadda ya shiga masujadar Allah , ya ɗauki keɓaɓɓiyar gurasar nan ya ci , har ma ya ba abokan tafiyarsa , wadda ba ta halatta kowa ya ci ba , sai firistoci kaɗai ? ”
Sai ya ce musu , “ Ai , Ɗan Mutum shi ne Ubangijin Asabar . ”
A wata Asabar kuma ya shiga majami'a , yana koyarwa . Akwai kuwa wani mutum a ciki wanda hannunsa na dama ya shanye .
Sai malaman Attaura da Farisiyawa suka yi haƙwansa su ga ko yā warkar a ran Asabar , don su samu su kai ƙararsa .
Shi kuwa ya san tunaninsu . Sai ya ce wa mai shanyayyen hannun , “ Taso , ka tsaya nan a tsakiya . ” Sai ya tashi , ya tsaya a wurin .
Yesu ya ce musu , “ Ina yi muku tambaya . Ya halatta ran Asabar a yi alheri ko mugunta ? A ceci rai , ko a hallaka shi ? ”
Sai ya duddube su duke , ya ce wa mutumin , “ Miƙo hannunka . ” Da ya miƙa , hannunsa kuwa sai ya koma lafiyayye .
Sai suka husata ƙwarai , suka yi shawarar abin da za su yi wa Yesu .
A kwanakin nan Yesu ya fita ya hau dutse domin yin addu'a . Dare farai yana addu'a ga Allah .
Da gari ya waye ya kira almajiransa , ya zaɓi goma sha biyu a cikinsu , ya ce da su manzanni .
Su na Bitrus , da ɗan'uwansa Andarawas , da Yakubu , da Yahaya , da Filibus , da Bartalamawas ,
da Matiyu , da Toma , da Yakubu ɗan Halfa , da Saminu , wanda ake ce da shi Zaloti ,
da Yahuza ɗan Yakubu , da kuma Yahuza Iskariyoti , wanda ya zama maci amana .
Sai ya gangaro tare da su , ya tsaya a wani sarari . Ga kuwa babban taro masu binsa , da kuma taro masu yawan gaske daga duk ƙasar Yahudiya da Urushalima , da kuma yankin ƙasar Taya da Sidon da suke bakun bahar , waɗanda su zo su saurare shi , a kuma warkar da cuce-cucensu .
Waɗanda kuma baƙaƙen aljannu suke wahalshe su , aka warkar da su .
Duk taron suka nema su taɓa shi , domin iko yana fitowa daga gare shi , ya kuwa warkar da su duka .
Sai ya ɗaga kai , ya dubi almajiransa , ya ce , “ Albarka tā tabbata a gare ku , ku matalauta , domin Mulkin Allah naku ne .
“ Albarka tā tabbata a gare ku , ku da kuke mayunwata a yanzu , domin za a ƙosar da ku . “ Albarka tā tabbata gare ku , ku da ke kuka a yanzu domin za ku yi dariya .
“ Albarka tā tabbata a gare ku sa'ad da mutane suka ƙi ku , suka kama ware ku , suka zage ku , suka yi ƙyamar sunanku saboda Ɗan Mutum .
Ku yi farin ciki a wannan rana , ku yi tsalle don murna , domin ga shi , sakamakonku mai yawa ne a Sama . Haka kakanninsu ma suka yi wa annabawa .
“ Amma kaitonku , ku masu arziki domin kun riga kun sami taku ta'aziyya .
“ Kaitonku , ku da kuke ƙosassu a yanzu , don za ku ji yunwa . “ Kaitonku , ku masu dariya a yanzu , don za ku yi baƙin ciki , ku yi kuka .
“ Kaitonku in kowa yana yabonku . Haka kakanninsu ma suka yi wa annabawan ƙarya . ”
“ Amma ina gaya muku , ku masu sauraro , ku ƙaunaci magabtanku , ku yi wa maƙiyanku alheri .
Ku sa wa masu zaginku albarka . Masu wulakanta ku kuma , ku yi musu addu'a .
Wanda ya mare ka a kunci ɗaya , juya masa ɗaya kuncin kuma . Wanda ya ƙwace maka mayafi , kada ka hana masa taguwarka ma .
Duk wanda ya roƙe ka , ka ba shi . Wanda kuma ya ƙwace maka kaya , kada ka neme shi .
Yadda kuke so mutane su yi muku , to , ku yi musu haka .
“ In masoyanku kawai kuke ƙauna wace lada ce da ku ? Ai , ko masu zunubi ma suna ƙaunar masoyansu .
In kuma sai waɗanda suke muku alheri kawai kuke yi wa alheri , wace lada ce da ku ? Ai , ko masu zunubi ma haka suke yi .
In kuma sai ga waɗanda kuke tsammani za su biya ku ne kuke ba da rance , wace lada ce da ku ? Ai , ko masu zunubi ma , sukan ba masu zunubi rance , don a biya su daidai .
Amma ku ƙaunaci magabtanku , kuna yi musu alheri . Ku ba da rance , kada kuwa ku tsammaci biya . Ladarku kuma za ta yi yawa , za ku kuma zama 'ya'yan Maɗaukaki , domin shi mai alheri ne ga masu butulci da kuma mugaye .
Ku kasance masu tausayi kamar yadda Ubanku yake mai tausayi . ”
“ Kada ku ɗora wa kowa laifi , ku ma ba za a ɗora muku ba . Kada ku yi wa kowa mugun zato , ku ma ba za a yi muku ba . Ku yafe , ku ma sai a yafe muku .
Ku bayar , ku ma sai a ba ku mudu a cike , a danƙare , har ya yi tozo , har yana zuba , za a juye muku a hannun riga . Mudun da kuka auna , da shi za a aunamuku . ”
Ya kuma ba su wani misali ya ce , “ Makaho yana iya yi wa makaho jagora ? Ashe , dukansu biyu ba sai su fāɗa a rami ba ?
Almajiri ba ya fin malaminsa . Amma kowa aka karantar da shi sosai , sai ya zama kamar malaminsa .
Don me kake duban ɗan hakin da ke a idon ɗan'awanka , amma gungumen da yake a naka ido ba ku kula ba ?
Ƙaƙa kuma za ka iya ce wa ɗan'uwanka , ‘ Ya ɗan'uwana , bari in cire maka ɗan hakin da yake a idonka , ’ alhali kuwa kai kanka ba ka ga gungumen da yake a naka ido ba ? Kai munafuki ! Sai ka fara cire gungumen da yake a idonka tukuna sa'an nan ka yadda za ka cire ɗan hakin da yake a idon ɗan'uwanka . ”
“ Ba kyakkyawan itace da yake haifar munanan 'ya'ya , ba kuma mummunan itace da yake haifar kyawawan 'ya'ya .
Domin kowane itace da irin 'ya'yansa ake saninsa . Ai , ba a ɗiban ɓaure a jikin ƙaya , ko kuwa inabi a jikin sarƙaƙƙiya .
Mutumin kirki kam ta kyakkyawar taskar zuciyarsa yakan yi abin kirki , mugu kuwa ta mummunar taskar zuciyarsa yakan yi mugun abu . Ai , abin da ya ci rai , shi mutum yake faɗa . ”
“ Don me kuke kirana , ‘ Ubangiji , Ubangiji , ’ ba kwa kuwa yin abin da na faɗa muku ?
Duk mai zuwa wurina , yake yin maganata , yake kuma aikata ta , zan nuna muku kwatancinsa .
Kamar mutum yake mai gina gida , wanda ya yi haƙa mai zurfi , har ya sa harsashin ginin a kan fā . Da aka yi rigyawa , sai ruwan kogi ya bugi gidan , amma bai iya girgiza shi ba , saboda an gina shi da aminci .
Amma wanda ya ji maganata , bai kuwa aikata ba , kamar mutum yake wanda ya gina gida a kan turɓaya , ba harsashi . Ruwan kogi ya buge shi , nan da nan ya rushe . Wannan gida ya yi mummunar ragargajewa ! ”
Bayan da Yesu ya ƙare jawabinsa duka a gaban jama'a , ya shiga Kafarnahum .
To , sai bawan wani jarumi , wanda Ubangidansa ke jin daɗinsa , ya yi rashin lafiya , har ya kai ga bakin mutuwa .
Da jarumin ya ji labarin Yesu , sai ya aiki waɗansu shugabannin Yahudawa wurinsa , su roƙe shi ya zo ya warkar da bawansa .
Da suka isa wurin Yesu sai suka roƙe shi ƙwarai suka ce , “ Ai , ya cancanci a yi masa haka ,
don yana ƙaunar jama'armu , shi ne ma ya gina mana majami'armu . ”
Sai Yesu ya tafi tare da su . Da ya matso kusa da gidan , sai jarumin ya aiki aminansa wurinsa su ce masa , “ Ya Ubangiji , kada ka wahalar da kanka . Ban ma isa har ka zo gidana ba .
Shi ya sa ban ga ma na isa in zo wurinka ba , amma kă yi magana kawai , yarona kuwa sai ya warke .
Don ni ma a hannun wani nake , da kuma soja a hannuna , in ce wa wannan , ‘ Je ka , ’ sai ya je , wani kuwa in ce masa , ‘ Zo , ’ sai ya zo , in ce wa bawana , ‘ Yi abu kaza , ’ sai ya yi . ”
Da Yesu ya ji haka , ya yi mamakinsa , ya kuma juya ya ce wa taron da suke biye da shi , “ Ina gaya muku , ko a cikin Isra'ila ban taɓa samun bangaskiya mai ƙarfi irin wannan ba . ”
Da waɗanda aka aika suka koma gidan , suka sami bawan garau .
Ba da daɗewa ba , Yesu ya tafi wani gari , mai suna Nayin , almajiransa da kuma babban taro suka tafi da shi .
Ya kusaci ƙofar garin ke nan , sai ga wani mamaci ama ɗauke da shi , shi kaɗai ne wajen mahaifiyarsa , gwauruwa . Mutanen gari da yawa sun rako ta .
Da Ubangiji ya gan ta , ya ji tausayinta , ya kuma ce mata , “ Daina kuka . ”
Sa'an nan ya matso , ya taɓa makarar , masu ɗauka kuma suka tsaya cik . Sai Yesu ya ce , “ Samari , na ce maka ka tashi . ”
Mamacin ya tashi zaune , ya fara magana . Yesu kuwa ya ba da shi ga mahaifiyarsa .
Sai tsoro ya kama su duka , suka ɗaukaka Allah suna cewa , “ Lalle , wani annabi mai girma ya bayyana a cikinmu , ” da kuma , “ Allah ya kula da jama'arsa . ”
Wannan labarin nasa kuwa ya bazu a dukan ƙasar Yahudiya da kewayenta .
Sai almajiran Yahaya suka gaya masa dukan abubuwan nan .
Sai Yahaya ya kira almajiransa biyu , ya aike su gun Ubangiji yana tambaya cewa , “ Kai ne mai zuwan nan , ko kuwa mu sa ido ga wani ? ”
Da mutanen nan suka isa wurinsa , suka ce , “ Yahaya Maibaftisma ne ya aiko mu a gare ka , yana tambaya , cewa , ‘ Kai ne mai zuwan nan , ko kuwa mu sa ido ga wani ? ’ ”
Nan tāke Yesu ya warkar da mutane da yawa daga rashin lafiyarsu da cuce-cucensu da kuma baƙaƙen aljannu . Makafi da yawa kuma ya yi musu baiwar gani .
Sai ya amsa musu ya ce , “ Ku je ku gaya wa Yahaya abin da kuka gani . Makafi suna samun gani , guragu suna tafiya , ana tsarkake kutare , kurame suna ji , ana ta da matattu , ana kuma yi wa matalauta bishara .
Albarka tā tabbata ga wanda ba ya tuntuɓe sabili da ni . ”
Bayan da jakadun Yahaya sun tafi , sai Yesu ya fara yi wa taro maganar Yahaya , ya ce , “ Kallon me kuka je yi a jeji ? Kyauron da iska take kaɗawa ?
To , kallon me kuka je yi ? Wani mai adon alharini ? Ai kuwa , masu adon gaske , masu zaman annashuwa , a fāda suke .
To , kallon me kuka ya yi ? Annabi ? Hakika , ina gaya muku , har ya fi annabi nesa .
Wannan shi ne wanda labarinsa yake rubuce cewa , ‘ Ga shi , na aiko manzona ya riga ka gaba , Wanda zai shirya maka hanya gabaninka . ’
Ina gaya muku , a cikin duk waɗanda mata suka haifa , ba wanda ya fi Yahaya girma . Duk da haka wanda ya fi ƙasƙanta a Mulkin Allah ya fi shi . ”
Da duk jama'a da masu karɓar haraji suka ji haka , suka tabbata Allah mai adalci ne , aka yi musu baftisma da baftismar Yahaya .
Amma Farisiyawa da masanan Attaura suka shure abin da Allah yake nufinsu da shi , da yake sun ƙi ya yi musu baftisma .
“ To , da me zan kwatanta mutanen zamanin nan ? Waɗanne iri ne su ?
Kamar yara suke da suke zaune a bakin kasuwa , suna kiran juna , suna cewa , ‘ Mun busa muku sarewa , ba ku yi rawa ba , Mun yi makoki , ba ku yi kuka ba . ’
Ga shi , Yahaya Maibaftisma ya zo , ba ya cin gurasa , ba ya shan ruwan inabi , amma kuna cewa , ‘ Ai , yana da iska . ’
Ga Ɗan Mutum ya zo , yana ci yana sha , kuna kuma cewa , ‘ Ga mai haɗama , mashayi , abokin masu karɓar haraji da masu zunubi ! ’
Duk da haka hikimar Allah , ta dukkan aikinta ne ake tabbatar da gaskiyarta . ”
Wani Bafarisiye ya kira shi cin abinci . Sai ya shiga gidan Bafarisiyen , ya ƙishingiɗa wurin cin abincin .
Sai ga wata matar garin , mai zunubi , da ta ji Yesu yana cin abinci a gidan Bafarisiyen , ta kawo wani ɗan tandu na man ƙanshi ,
ta tsaya a bayansa a wajen ƙafafunsa , tana kuka . Sai hawayenta ya fara zuba a ƙafafunsa , ta goge su da gashinta , ta yi ta sumbantarsu , ta shafa musu man ƙanshin .
To , da Bafarisiyen da ya kira shi ya ga haka , sai ya ce a ransa , “ Da mutumin nan annabi ne , da ya san ko wace ce , da kuma ko wace irin mace ce wannan da take taɓa shi , don mai zunubi ce . ”
Yesu ya amsa ya ce , “ Saminu , ina da magana da kai . ” Sai shi kuma ya ce , “ Malam , sai ka faɗa . ”
Yesu ya ce , “ Wani yana bin mutum biyu bashi , ɗaya dinari ɗari biyar , ɗayan kuma hamsin .
Da suka gagara biya , sai ya yafe musu dukansu biyu . To , a cikinsu wa zai fi ƙaunarsa ? ”
Saminu ya amsa masa ya ce , “ A ganina , wanda ya yafe wa mai yawa . ” Sai ya ce masa “ Ka faɗa daidai . ”
Da ya waiwaya wajen matar , ya ce wa Saminu . “ Ka ga matar nan ? Na shigo gidanka , ba ka ba ni ruwan wanke ƙafa ba , amma ita ta zub da hawayenta a ƙafafuna , ta kuma goge su da gashinta .
Kai ba ka sumbance ni ba , ita kuwa , tun shigowata nan ba ta daina sumbantar ƙafafuna ba .
Ba ka shafa mini mai a ka ba , amma ita ta shafa man ƙanshi a ƙafafuna .
Saboda haka ina gaya maka , zunubanta masu yawan nan duk an gafarta mata , domin ta yi ƙauna mai yawa . Wanda aka gafarta wa kaɗan kuwa , ƙauna kaɗan yake yi . ”
Sai ya ce mata , “ An gafarta miki zunubanki . ”
Masu ci tare da shi kuwa suka fara ce wa juna , “ Wannan kuwa wane ne wanda har yake gafarta zunubai ? ”
Sai Yesu ya ce matar , “ Bangaskiyarki ta cece ki . Ki sauka lafiya . ”
Ba da daɗewa ba Yesu ya zazzaga birni da ƙauye yana wa'azi , yana yin bisharar Mulkin Allah . Su goma sha biyun nan kuwa suna tare da shi ,
da waɗansu mata da aka raba su da baƙaƙen aljannu da kuma rashin lafiyarsu . A cikinsu da Maryamu mai suna Magadaliya , wadda aka fitar wa da aljannu bakwai ,
da Yuwana matar Kuza , wakilin Hirudus , da Suzanatu , da kuma waɗansu da yawa da suka yi musu ɗawainiya da kayansu .
Da jama'a masu yawa suka taru , mutane suna ta zuwa gare shi gari da gari , sai ya yi musu misali ya ce .
“ Wani mai shuka ya tafi shuka . Yana cikin yafa iri sai waɗansu suka fāɗi a kan hanya , aka tattake su , tsuntsaye suka tsince su .
Waɗansu kuma suka fāɗi a kan dutse . Da suka tsiro sai suka bushe , don ba danshi .
Waɗansu kuma suka fāɗi a cikin ƙaya , suka tashi tare , har ƙayar ta sarƙe su .
Waɗansu kuwa suka fāɗi a ƙasa mai kyau , suka girma , suka yi ƙwaya riɓi ɗari ɗari . ” Da ya faɗi haka , sai ya ta da murya ya ce , “ Duk mai kunnen ji , yă ji . ”
Sai almajiransa suka tambaye shi ma'anar misalin .
Sai ya ce , “ Ku kam , an yarda muku ku san asiran Mulkin Allah . Amma ga sauran sai da misali , don gani kam , za su gani , amma ba za su gane ba . Ji kuma , za su ji , amma ba za su fahimta ba .
“ To , misalin irin shi ne , Maganar Allah .
Waɗanda suka fāɗi a kan hanya su ne kwatancin waɗanda suka ji Maganar Allah , sa'an nan iblis ya zo ya ɗauke Maganar daga zuciyarsu , don kada su ba da gaskiya su sami ceto .
Na kan dutsen kuwa su ne waɗanda da zarar sun ji Maganar , sai su karɓa da farin ciki . Su kam , ba su da tushe . Sukan ba da gaskiya 'yan kwanaki kaɗan , amma a lokacin gwaji , sai su bauɗe .
Waɗanda suka fāɗi a cikin ƙaya kuwa su ne waɗanda suka ji Maganar , amma a kwana a tashi , sai yawan taraddadin duniya , da dukiya , da shagalin duniya suka sarƙe su , har su kāsa yin amfani .
Waɗanda suka fāɗi a ƙasa mai kyau kuwa su ne waɗanda suka ji Maganar , suka riƙe ta kamkam da zuciya ɗaya kyakkyawa , suka jure har suka yi amfani .
“ Ba mai kunna fitila ya rufe da masaki , ko ya ajiye ta a ƙarƙashin gado . A'a , sai dai ya ɗora ta a a maɗorinta , don masu shiga su ga hasken .
Ba abin da yake a ɓoye da ba za a bayyana ba . Ba kuma asirin da ba sai tonu ya zama bayyananne ba .
Ku kula fa , ku iya ji , don mai abu akan ƙara wa . Marar abu kuwa , ko ɗan da yake tsammani yake da shi ma , sai a karɓe masa . ”
Mahaifiyarsa da 'yan'uwansa suka zo wurinsa , amma suka kasa isa gunsa saboda taro .
Sai aka ce masa , “ Tsohuwarka da 'yan'uwanka suna tsaye a waje , suna son ganinka . ”
Amma ya amsa musu ya ce , “ Masu jin Maganar Allah , suna kuma aikata ta , ai , su ne uwata , su ne kuma 'yan'uwana . ”
Wata rana ya shiga jirgi tare da almajiransa . Ya ce musu , “ Mu haye wancan hayin teku . ” Sai suka tashi .
Suna cikin tafiya sai barci ya kwashe shi . Hadiri mai iska ya taso a tekun , jirginsu ya tasar wa cika da ruwa , har suna cikin hatsari .
Suka je suka tashe shi , suka ce , “ Maigida , Maigida , za mu hallaka ! ” Sai ya farka , ya tsawata wa iskar da kuma haukan ruwa . Sai suka kwanta , wurin ya yi tsit .
Ya ce musu , “ Ina bangaskiyarku ? ” Suka kuwa tsorata suka yi mamaki , suna ce wa juna , “ Wa ke nan kuma , har iska da ruwa ma yake yi wa umarni , suna kuwa yi masa biyayya ? ”
Sai suka iso ƙasar Garasinawa wadda ke hannun riga da ƙasar Galili .
Da saukarsa a gaci sai wani mai aljannu ya fito daga cikin gari ya tarye shi . Ya daɗe bai sa tufa ba , ba ya zama a gida kuwa , sai a makabarta .
Da ganin Yesu sai ya ƙwala ihu , ya fāɗi a gabansa , ya ɗaga murya ya ce , “ Ina ruwanka da ni , ya Yesu Ɗan Allah Maɗaukaki ? Ina roƙonka , kada ka yi mini azaba . ”
Ya faɗi haka ne domin Yesu ya umarci baƙin aljanin ya rabu da mutumin . Gama sau da yawa aljanin yakan buge shi , akan kuma tsare shi , a ɗaure shi da sarƙa da mari , amma ya tsintsinka ɗaurin , aljanin ya kora shi jeji .
Sai Yesu ya tambaye shi , “ Yaya sunanka ? ” Ya ce , “ Tuli , ” don aljannu da yawa sun shiga cikinsa .
Sai suka yi ta roƙansa kada ya umarce su su fāɗa a mahallaka .
A , wurin nan kuwa akwai wani babban garkin alade ne kiwo a gangaren dutse , suka roƙe shi ya yardar musu su shiga cikinsu . Ya kuwa yardar musu .
Sai aljannun suka rabu da mutumin , suka shiga aladun . Garken kuwa suka rungungunta ta gangaren , suka fāɗa tekun , suka hallaka a ruwa .
Da 'yan kiwon aladun nan suka ga abin da ya faru , suka gudu , suka ba da labari a birni da ƙauye .
Sai jama'a suka fiffito su ga abin da ya auku . Suka zo wurin Yesu , suka tarar da mutumin da aljannun suka rabu da shi , a zaune gaban Yesu , saye da tufa , yana cikin hankalinsa . Sai suka tsorata .
Waɗanda aka yi abin a gaban idonsu kuwa , suka gaya musu yadda aka warkar da mai aljannun nan .
Dukan mutanen kewayen ƙasar Garasinawa suka roƙi Yesu ya rabu da su , don tsoro mai yawa ya kama su . Sai ya shiga jirgi ya koma .
Mutumin da aljannun suka rabu da shi kuwa , ya roƙe shi izinin tafiya tare da shi . Amma ya sallame shi ya ce ,
“ Koma gida , ka faɗi irin manyan abubuwan da Allah ya yi maka . ” Sai ya tafi ko'ina a cikin birnin yana sanar da manyan abubuwan da Yesu ya yi masa .
To , da Yesu ya komo , taron suka yi masa maraba domin ko a dā ma duk suna jiransa ne .
Sai ga wani mutum mai suna Yayirus , wani shugaban majami'a , ya zo ya fāɗi a gaban Yesu , ya roƙe shi ya je gidansa .
Yana da 'ya ɗaya tilo , mai shekara misalin goma sha biyu , tana kuma bakin mutuwa . Yana tafiya , taro masu yawa na matsarsa ,
sai ga wata mace wadda ta shekara goma sha biyu tana zub da jini , ta kuma ɓad da duk abin hannunta wajen masu magani , ba wanda ya iya warkar da ita .
Ta raɓo ta bayansa , ta taɓa gezar mayafinsa . Nan take zubar jininta ta tsaya .
Sai Yesu ya ce , “ Wa ya taɓa ni ? ” Da kowa ya yi musu , sai Bitrus da waɗanda suke tare da shi suka ce , “ Maigida , ai , taro masu yawa ne suke tutturarka , suna matsarka . ”
Amma Yesu ya ce , “ An dai taɓa ni , domin na ji wani iko ya fita daga gare ni . ”
Da matar ta ga ba dama ta ɓuya , sai ta matso tana rawar jiki , ta fāɗi a gabansa , ta bayyana a gaban duk jama'a dalilin da ya sa ta taɓa shi , da kuma yadda ta warke nan take .
Sai ya ce mata , “ Yata , bangaskiyarki ta warkar da ke . Ki sauka lafiya . ”
Yana cikin magana , sai ga wani ya zo daga gidan shugaban majami'ar , ya ce , “ Ai , 'yarka ta rasu . Kada ka ƙara wahalar da Malamin . ”
Amma da Yesu ya ji haka , ya amsa ya ce wa shugaban majami'ar , “ Kada ka ji tsoro . Ka ba da gaskiya kawai , za ta kuwa warke . ”
Da ya isa gidan bai yarda kowa ya shiga tare da shi ba , sai Bitrus , da Yahaya , da Yakubu , da kuma mahaifin yarinyar da mahaifiyarta ,
Duk kuwa ana ta kuka da kururuwa saboda ita . Amma Yesu ya ce , “ Ku daina kuka . Ai , ba matacciya take ba , barci take yi . ”
Sai suka yi masa dariyar raina , don sun sani ta mutu .
Shi kuwa sai ya riƙe hannunta , ya ta da murya ya ce , “ Yarinya , ki tashi . ”
Ruhunta kuwa ya dawo , nan take ta tashi . Sai ya yi umarni a ba ta abinci .
Iyayenta suka yi mamaki . Amma ya kwaɓe su kada su gaya wa kowa abin da ya faru .
Sai ya tara goma sha biyun nan ya ba su iko da izini kan dukan aljannu , su kuma warkar da cuce-cuce ,
ya kuma aike su su yi wa'azin Mulkin Allah , su kuma warkar da marasa lafiya .
Ya kuma ce musu , “ Kada ku ɗauki wani guzuri a tafiyarku , ko sanda , ko burgami , ko gurasa , ko kuɗi . Kada kuma ka ɗauki taguwa biyu .
Duk gidan da kuka sauka , ku zauna a nan har ku tashi .
Duk waɗanda ba su yi na'am da ku ba , in za ku bar garin , sai ku karkaɗe ƙurar ƙafafunku don shaida a kansu . ”
Sai suka tashi suka zazzaga ƙauyuka suna yin bishara , suna warkarwa a ko'ina .
To , sarki Hirudus ya ji duk abin da ake yi , ya kuwa damu ƙwarai , don waɗansu suna cewa Yahaya ne aka tasa daga matattu .
Waɗansu kuwa suka ce Iliya ne ya bayyana . Waɗansu kuma suka ce ɗaya daga annabawan dā ne ya tashi .
Sai Hirudus ya ce , “ Yahaya kam na fille masa kai . Wa ke nan kuma da nake jin irin waɗannan abubuwa a game da shi ? ” Sai ya nemi ganinsa .
Da manzanni suka dawo , suka gaya wa Yesu abin da suka yi . Sai ya tafi da su a keɓe zuwa wani gari mai suna Betsaida .
Ganin haka sai taro masu yawa suka bi shi . Ya kuwa yi musu maraba , ya yi musu maganar Mulkin Allah , ya kuma warkar da masu bukatar warkewa .
Da rana ta fara sunkuyawa , goma sha biyun suka matso , suka ce masa , “ Sai ka sallami taron , su shiga ƙauyuka da karkara na kurkusa , su sauka , su nemi abinci , don inda muke ba mutane . ”
Amma ya ce musu , “ Ku ku ba su abinci mana . ” Suka ce , “ Ai , abin da muke da shi bai fi gurasa biyar da kifi biyu ba , sai dai in za mu je mu sayo wa dukkan jama'ar nan abinci ne . ”
Maza sun kai wajen dubu biyar . Sai ya ce wa almajiransa , “ Ku ce musu su zazzauna ƙungiya , kowace ƙungiya misali hamsin hamsin . ”
Haka kuwa suka yi , suka sa dukkansu su zazzauna .
Da ya ɗauki gurasa biyar ɗin da kifi biyu , sai ya ɗaga kai sama , ya yi wa Allah godiya , ya gutsuttsura su , ya yi ta ba almajiran , suna kai wa jama'a .
Duka kuwa suka ci suka ƙoshi , har aka kwashe ragowar gutsattsarin , kwando goma sha biyu .
Wata rana yana addu'a shi kaɗai , almajiransa kuwa suka zo wurinsa . Sai ya tambaye su , ya ce , “ Wa mutane suke cewa nake ? ”
Suka amsa suka ce , “ Yahaya Maibaftisma , waɗansu kuwa , Iliya , waɗansu kuma , ɗaya daga cikin annabawan dā ne ya tashi . ”
Ya ce musu , “ Amma ku fa , wa kuke cewa nake ? ” Sai Bitrus ya amsa ya ce , “ Almasihu na Allah . ”
Sai ya kwaɓe su matuƙa kada su gaya wa kowa wannan magana .
Ya ce , “ Lalle ne Ɗan mutum yă sha wuya iri iri , shugabanni da manyan firistoci da malaman Attaura su ƙi shi , har a kashe shi , a rana uku kuma a tashe shi . ”
Sai ya ce wa dukansu , “ Duk mai son bina , sai ya ƙi kansa , ya ɗauki gicciyensa kowace rana , yă bi ni .
Duk mai son tattalin ransa , zai rasa shi . Duk kuwa wanda ya rasa ransa saboda ni , tattalinsa yake yi .
Me mutum zai amfana in ya sami duniya duka a kan hasarar ransa , ko a bakin ransa ?
Duk wanda zai ji kunyar shaida ni da maganata , Ɗan Mutum ma zai ji kunyar shaida shi sa'ad da ya zo da ɗaukakarsa , da kuma ɗaukakar Uba , da ta mala'iku tsarkaka .
Amma hakika ina gaya muku , akwai waɗansu a tsaitsaye a nan da ba za su mutu ba sai sun ga Mulkin Allah . ”
Bayan misalin kwana takwas da yin maganar nan , Yesu ya ɗauki Bitrus , da Yahaya , da Yakubu , ya hau wani dutse domin yin addu'a .
Yana yin addu'a , sai kamanninsa ta sāke , tufafinsa kuma suka yi fari fat , har suna ɗaukar ido .
Sai ga mutum biyu suna magana da shi , wato Musa da Iliya .
Sun bayyana da ɗaukaka , suna zancen ƙaunarsa ne , wadda yake gabannin yi a Urushalima .
Sai kuma Bitrus da waɗanda suke tare da shi , barci ya cika musu ido , amma da suka farka suka ga ɗaukakarsa , da kuma mutum biyun nan tsaye tare da shi .
Mutanen nan na rabuwa da shi ke nan , sai Bitrus ya ce wa Yesu , “ Maigida , ya kyautu da muke nan wurin . Mu kafa bukkoki uku , ɗaya taka , ɗaya Musa , ɗaya kuma ta Iliya . ” Bai ma san abin da yake faɗa ba .
Yana faɗar haka sai wani gajimare ya zo ya rufe su . Da kuma gajimaren ya lulluɓe su suka tsorata .
Sai aka ji wata murya daga cikin gajimaren , tana cewa , “ Wannan shi ne Ɗana ƙuanataccena . Ku saurare shi ! ”
Bayan muryar ta yi magana , sai ga Yesu shi kaɗai . Suka yi shiru . A kwanakin nan kuwa ba su gaya wa kowa abin da suka gani ba .
Kashegari da suka gangaro daga kan dutsen , wani babban taro ya tarye shi .
Sai ga wani daga cikin taron ya yi kira , ya ce , “ Malam , ina roƙonka ka dubi ɗana da idon rahama , shi ne ke nan gare ni .
Ga shi , aljan yakan hau shi , yakan yi ihu ba zato ba tsammani . Aljanin yakan buge shi , jikinsa yana rawa , har bakinsa yana kumfa . Ba ya barinsa sai ya kukkuje shi ƙwarai .
Na kuwa roƙi almajiranka su fitar da shi , amma sun kasa . ”
Sai Yesu ya amsa ya ce , “ Ya ku tsara marasa bangaskiya , kangararru ! Har yaushe zan zama da ku , ina jure muku ? Kawo ɗan naka . ”
Yana zuwa , sai aljanin ya buge shi ƙwarai , jikinsa yana rawa . Amma Yesu ya tsawata wa baƙin aljanin , ya warkar da yaron , ya kuma mayar wa mahaifinsa da shi .
Duk aka yi mamakin girman ikon Allah . Tun dukansu suna mamakin duk abubuwan da yake yi , sai ya ce wa almajiransa ,
“ Maganar nan fa tă shiga kunnenku ! Za a ba da Ɗan Mutum ga mutane . ”
Amma ba su fahimci maganar nan ba , an kuwa ɓoye musu ita ne don kada su gane . Su kuwa suna tsoron tambayarsa wannan magana . Wane ne Mafi Girma ? Wane ne Mafi Girma ?
Sai musu ya tashi a tsakaninsu a kan ko wane ne babbansu .
Amma da Yesu ya gane tunanin zuciyarsu , ya kama hannun wani ƙaramin yaro ya ajiye shi kusa da shi .
Ya ce musu , “ Duk wanda ya karɓi ƙaramin yaro kamar wannan saboda sunana , ni ya karɓa . Wanda kuwa ka karɓe ni , ya karɓi wanda ya aiko ni ke nan . Ai , wanda yake ƙarami a cikinku shi ne babba . ”
Sai Yahaya ya amsa ya ce , “ Maigida , mun ga wani yana fitar da aljannu da sunanka , mun kuwa hana shi , domin ba ya binmu . ”
Amma Yesu ya ce masa , “ Kada ku hana shi . Ai , duk wanda ba ya gāba da ku , naku ne . ”
Da lokacin karɓarsa a Sama ya gabato , ya himmantu sosai ga zuwa Urushalima .
Sai ya aiki jakadu su riga shi gaba , suka kuwa tafi suka shiga wani ƙauyen Samariyawa sa shisshirya masa .
Amma Samariyawa suka ƙi karɓarsa , domin niyyarsa duk a kan Urushalima take .
Da almajiransa Yakubu da Yahaya ga haka suka ce , “ Ya Ubangiji , ko kana so mu umarci wuta ta sauko daga sama ta lashe su ? ”
Amma ya juya , ya tsawata musu .
Sai suka ci gaba , suka tafi wani ƙauye .
Suna tafiya a hanya , sai wani mutum ya ce masa , “ Zan bi ka duk inda za ka . ”
Yesu ya ce masa , “ Yanyawa da ramummukansu , tsuntsaye kuma da shekunansu , amma Ɗan Mutum ba shi da wurin shaƙatawa . ”
Ya kuma ce wa wani , “ Bi ni . ” Sai ya ce , “ Ya Ubangiji , ka bar ni tukuna in je in binne tsohona . ”
Sai Yesu ya ce masa , “ Bari matattu su binne 'yan'uwansu matattu . Amma kai kuwa , tafi ka sanar da Mulkin Allah . ”
Wani kuma ya ce , “ Ya Ubangiji , zan bi ka , amma ka bar ni tukuna in ji wa mutanen gida bankwana . ”
Yesu ya ce masa “ Wanda ya fara huɗa da keken noma , yana duban baya , bai dace da Mulkin Allah ba . ”
Bayan wannan Ubangiji ya zaɓi waɗansu mutum saba'in , ya aike su biyu biyu , su riga shi gaba zuwa kowane gari da kowane wuri da shi kansa za shi .
Ya ce musu , “ Girbin yana da yawa , amma masu yinsa kaɗan ne . Saboda haka ku roƙi Ubangijin girbi ya turo masu girbi , su yi masa girbi .
To , sai ku tafi . Ga shi na aike ku kamar 'yan tumaki a tsakiyar kyarketai .
Kada ku ɗauki jakar kuɗi , ko burgami , ko takalma . Kada ku yi doguwar gaisuwa da kowa a hanya .
Duk gidan da kuka sauka , ku fara da cewa , ‘ Salama a gare ku mutanen gidan nan ! ’
In akwai da ɗan salama a gidan , to , salamarku za ta tabbata a gare shi . In kuwa babu , za ta komo muku .
Ku zauna a gidan , kuna ci kuna shan duk irin abin da suka ba ku , domin ma'aikaci ya cancanci ladarsa . Kada ku riƙa sāke masauki .
Duk garin da kuka shiga , in an yi na'am da ku , ku ci duk irin abin da aka kawo muku .
Ku warkar da marasa lafiya da ke cikinsa , ku kuma ce musu , ‘ Mulkin Allah ya kusato ku . ’
Amma duk garin da kuka shiga ba a yi na'am da ku ba , sai ku zaga kwararo kwararo , kuna cewa ,
‘ Ko da ƙurar garinku da ta ɗafe a jikin ƙafafunmu ma , mun karkaɗe muku . Amma duk da haka ku sani Mulkin Allah ya kusato . ’
Ina dai gaya muku , a ran nan , za a fi haƙurce wa Saduma a kan garin nan . ”
“ Kaitonki , Korasinu ! Kaitonki , Betsaida ! Da mu'ujizar da aka yi a cikinku , su aka yi a Taya da Sidon , da tuni sun tuba , sun zauna sāye da tsumma , suna hurwa da toka .
Amma a Ranar Shari'a , za a fi haƙurce wa Taya da Sidon a kanku .
Ke kuma Kafarnahum , ɗaukaka ki sama za a yi ? A'a , ƙasƙantar da ke za a yi har Hades .
“ Duk mai sauraronku , ni yake saurare . Mai ƙinku kuma , ni yake ƙi . Duk mai ƙina kuwa , wanda ya aiko ni ne ya ƙi . ”
Sai kuma saba'in ɗin nan suka komo da farin ciki , suka ce , “ Ya Ubangiji , har aljannu ma suna mana biyayya albarkacin sunanka ! ”
Sai ya ce musu , “ Na ga Shaiɗan ya faɗo daga sama kamar walƙiya .
Ga shi , na ba ku ikon taka macizai da kunamai , ku kuma yi rinjaye a kan dukan ikon Maƙiyi , ba kuwa abin da zai cuce ku ko kaɗan .
Duk da haka , kada ku yi farin ciki aljannu suna yi muku biyayya , sai dai ku yi farin cikin an rubuta sunayenku a Sama . ”
A wannan lokaci ya yi farin ciki matuƙa ta Ruhu Mai Tsarki , ya ce , “ Na gode maka ya Uba , Ubangijin sama da ƙasa , domin ka ɓoye waɗannan al'amura ga masu hikima da masu basira , ka kuma bayyana su ga jahilai . Hakika na gode maka ya Uba , domin wannan shi ne nufinka na alheri .
Kowane abu Ubana ne ya mallaka mini . Ba kuwa wanda ya san ko wane ne Ɗan sai dai Uban , ko kuma ya san ko wane ne Uban sai dai Ɗan , da kuma wanda Ɗan yake so ya bayyana wa . ”
Sai ya juya wajen almajiransa , ya ce musu a keɓance , “ Albarka tā tabbata ga idanun da suka ga abin da kuka gani .
Ina gaya muku , annabawa da sarakuna da yawa suna son ganin abin da kuke gani , amma ba su gani ba , suna kuma so su ji abin da kuke ji , amma ba su ji ba . ”
Sai ga wani masanin Attaura ya tashi tsaye yana gwada shi , ya ce , “ Malam , me zan yi in gaji rai madawwami ? ”
Yesu ya ce musu , “ Me yake rubuce a Attaura ? Yaya kake karantawa ? ”
Sai ya amsa ya ce , “ Ka ƙaunaci Ubangiji Allahnka da dukkan zuciyarka , da dukkan ranka , da dukkan ƙarfinka , da dukkan hankalinka . Ka kuma ƙaunaci ɗan'uwanka kamar kanka . ”
Yesu ya ce masa , “ Ka amsa daidai . Ka riƙa yin haka , za ka rayu . ”
Shi kuwa mutumin , don yana son baratar da kansa , ya ce wa Yesu , “ To , wane ne ɗan'uwa nawa ? ”
Sai Yesu ya amsa ya ce , “ Wani mutum ne ya tashi daga Urushalima za shi Yariko . Sai 'yan fashi suka fāɗa shi , suka tuɓe shi , suka yi masa mugun duka , suka tafi suka bar shi rai ga Allah .
Daga nan ya zamana wani firist ya biyo ta wannan hanya . Da ya gan shi sai ya zaga ta ɗaya gefen , ya wuce abinsa .
Haka kuma wani Balawe , da ya iso wurin ya gan shi , shi ma ya zaga ta ɗaya gefen , ya wuce abinsa .
Ana nan sai hanya ta kawo wani Basamariye inda yake . Da ya gan shi , sai tausayi ya kama shi ,
ya je wurinsa , ya ɗaɗɗaure masa raunukansa , yana zuba musu mai da ruwan inabi . Sa'an nan ya ɗora shi a kan dabbarsa , ya kai shi masauki , ya yi ta jiyyarsa .
Kashegari ya ɗebo dinari biyu ya ba maigidan , ya ce , ‘ Ka yi jiyyarsa , duk kuma abin da ka ɓatar bayan wannan , in na dawo sai in biya ka . ’
To , a cikin ukun nan , wa kake tsammani ya zama ɗan'uwa ga wanda 'yan fashin suka faɗa wa ? ”
Sai ya ce , “ Wanda ya nuna masa jinƙai . ” Sai Yesu ya ce masa , “ Kai ma , ka je ka riƙa yin haka . ”
Suna tafiya , sai ya shiga wani ƙauye , wata mace kuma mai suna Marta ta saukar da shi a gidanta .
Tana kuwa da 'yar'uwa mai suna Maryamu , wadda ta zauna a gaban Ubangiji tana sauraron maganarsa .
Marta kuwa yawan hidimomi ya ɗauke mata hankali , sai ta je gunsa , ta ce , “ Ya Ubangiji , ba ku kula ba , 'yar'uwata ta bar ni ina hidima ni kaɗai ? Gaya mata ta taimake ni mana . ”
Amma Ubangiji ya amsa mata ya ce , “ Marta , Marta ! Hankalinki a tashe ya ke , kina kuma damuwa kan abu da yawa .
Bukatu kima ne , ta ainihi ɗaya ce . Maryamu ta zaɓi abu mai kyau , ba kuwa za a karɓe mata ba . ”
Wata rana Yesu yana addu'a a wani wuri . Bayan da ya gama , sai wani a cikin almajiransa ya ce masa , “ Ya Ubangiji , ka koya mana addu'a , kamar yadda Yahaya ya koya wa almajiransa . ”
Sai ya ce musu , “ In kuna addu'a ku ce , ‘ Ya Uba , a kiyaye sunanka da tsarki , Mulkinka yă zo ,
Ka ba mu abincin yau da na kullum .
Ka gafarta mana zunubanmu , gama mu ma muna gafarta wa duk wanda yake yi mana laifi . Kada ka kai mu wurin jaraba . ’ ”
Ya kuma gaya musu , “ Misali , idan waninku yana da amini , ya je wurinsa da tsakar dare ya ce masa , ‘ Wāne , ranta mini gurasa uku mana ,
ga shi , wani abokina matafiyi ya sauka a wurina yanzu , ba ni kuwa da abincin da zan ba shi , ’
sa'an nan aminin ya amsa masa daga ciki ya ce , ‘ Kada ka dame ni , ai , an kulle ƙofa , da ni da 'ya'yana duk mun kwanta , ba zan iya tashi in ba ka wani abu ba . ’
Ina gaya muku , ko da yake ba zai tashi ya ba shi wani abu don yana amininsa ba , amma saboda nacinsa zai tashi ya ba shi ko nawa yake bukata .
Ina dai gaya muku , ku yi ta roƙo , za a ba ku . Ku yi ta nema , za ku samu . Ku yi ta ƙwanƙwasawa , za a kuwa buɗe muku .
Duk wanda ya roƙa , akan ba shi , mai nema yana tare da samu , wanda ya ƙwanƙwasa kuma za a buɗe masa .
Wane uba ne a cikinku , da ɗansa zai roƙe shi [ gurasa , ya ba shi dutse ? Ko ya roƙe shi ] kifi , ya ba shi maciji ?
Ko kuwa ya roƙe shi ƙwai , ya ba shi kunama ?
To , ku da kuke mugaye ma kuka san yadda za ku ba 'ya'yanku kyautar kyawawan abubuwa , balle Ubanku na Sama zai ba da Ruhu Mai Tsarki ga masu roƙonsa . ”
Wata rana Yesu yana fitar da beben aljan . Da aljanin ya fita , sai beben ya yi magana , taron kuwa suka yi mamaki .
Amma waɗansunsu suka ce , “ Ai , da ikon Ba'alzabul sarkin aljannu yake fitar da aljannu . ”
Waɗansu kuwa , don su gwada shi , suka nema ya nuna musu wata alama daga Sama .
Shi kuwa da ya san tunaninsu , sai ya ce musu , “ Duk mulkin da ya rabu a kan gāba , zai lalace . Haka kuma , in gida ya rabu a kan gāba , zai baje .
In kuma Shaiɗan ya rabu a kan gāba , yaya mulkinsa zai ɗore ? Ga shi , kun ce da ikon Ba'alzabul nake fitar da aljannu .
In kuwa da ikon Ba'alzabul nake fitar da aljannu , to , 'ya'yanku fa , da ikon wa suke fitarwa ? Saboda haka , su ne za su zama alƙalanku .
Ni kuwa in da ikon Allah nake fitar da aljannu , ashe , Mulkin Allah ya zo muku ke nan .
In ƙaƙƙarfan mutum ya yi ɗamara sosai , yana tsaron gidansa , kayan gidansa lafiya suke .
In kuwa wanda ya fi shi ƙarfi ya fāɗa masa , ya kuma rinjaye shi , sai ya ƙwace duk makaman da ya dogara da su , ya kuma rarraba kayansa ganima ,
Wanda ba nawa ba ne , gāba yake yi da ni . Wanda kuma ba ya taya ni tarawa , watsarwa yake yi . ”
“ Baƙin aljan , in ya rabu da mutum , sai ya bi ta wurare marasa ruwa , yana neman hutawa . In ya rasa , sai ya ce , ‘ Zan koma gidana da na fito . ’
Sa'ad da kuwa ya komo gidan ya tarar da shi shararre , ƙawatacce ,
Daga nan sai ya je ya ɗebo waɗansu aljannu bakwai da suka fi shi mugunta . Sai su shiga su zauna a wurin . Wannan mutum kuwa ƙarshen zamansa ya fi na fari lalacewa . ”
Yana faɗar haka , sai wata mace a taron ta ɗaga murya ta ce masa , “ Albarka tā tabbata ga wadda ta haife ka , wadda ka sha mamanta . ”
Amma ya ce , “ I , amma albarka tā fi tabbata ga waɗanda suke jin Maganar Allah , suke kuma kiyaye ta . ”
Da taro ya riƙa ƙaruwa a wurinsa , sai ya fara cewa , “ Wannan zamani mugun zamani ne . Suna neman ganin wata alama , amma ba wata alamar da za a nuna musu sai dai ta Yunusa .
Wato , kamar yadda Yunusa ya zama alama ga mutanen Nineba , haka kuma , Ɗan Mutum zai zamar wa zamanin nan .
A Ranar Shari'a Sarauniyar Kudu za ta tashi tare da mutanen zamanin nan ta kā da su . Don ta zo ne daga bangon duniya tă ga hikimar Sulemanu . Ga kuma wanda ya fi Sulemanu a nan .
A Ranar Shari'a mutanen Nineba za su tashi tare da mutanen zamanin nan su kā da su . Don sun tuba saboda wa'azin Yunusa . To , ga kuma wanda ya fi Yunusa a nan . ”
“ Ba mai kunna fitila ya ɓoye ta a rami , ko ya rufe ta da masaki . A'a , sai dai ya ɗora ta a maɗorinta , don masu shiga su ga hasken .
Ido shi ne fitilar jiki . In idonka lafiyayye ne , duk jikinka zai cika da haske . In kuwa idonka da lahani , sai jikinka ya cika da duhu .
Saboda haka , sai ka lura ko hasken da yake a gare ka duhu ne .
In kuwa duk jikinka ya cika da haske , ba inda yake da duhu , ai , duk sai ya haskaka gaba ɗaya , kamar yadda hasken fitila yake haskaka maka . ”
Yesu yana magana , sai wani Bafarisiye ya kira shi cin abinci . Ya shiga cin abincin .
Sai Bafarisiyen ya yi mamakin ganin yadda Yesu zai ci abinci ba da fara wanke hannu ba .
Ubangiji kuwa ya ce masa , “ Ku Farisiyawa kam , kukan wanke bayan ƙwarya da akushi , amma a ciki a cike kuke da zalunci da mugunta .
Ku marasa azanci ! Ashe , wanda ya yi bayan , ba shi ya yi cikin ba ?
Gara ku tsarkake cikin , sa'an nan kome zai tsarkaka a gare ku .
“ Kaitonku , Farisiyawa ! Ga shi , kuna fitar da zakkar na'ana'a da karkashi , da kuma kowane ganyen miya . Amma kun ƙi kula da aikata gaskiya da ƙaunar Allah . Waɗannan ne ya kamata ku yi , ba tare da yar da waɗancan ba .
Kaitonku , Farisiyawa ! Ga shi , kuna son mafifitan mazaunai a majami'u , da kuma gaisuwa a kasuwa .
Kaitonku ! Kuna kama da kaburburan da ba a gani , waɗanda mutane suke takawa da rashin sani . ”
Sai wani a cikin masanan Attaura ya amsa masa ya ce , “ Malam , faɗar haka fa , mu ma , ai , ka ci mutuncinmu . ”
Sai Yesu ya ce , “ Ku kuma kaitonku , masanan Attaura ! Don kuna jibga wa mutane kaya masu wuyar ɗauka , ku da kanku ko ɗan yatsa ba kwa sawa ku tallafa musu !
Kaitonku ! Don kuna gina gubbobin annabawan da kakanninku suka kashe .
Wato , ku shaida ne a kan kun yarda da ayyukan kakanninku , ga shi , su ne fa suka kashe su , ku kuwa har kuka gina musu gubbobin !
Shi ya sa hikimar Allah ta ce , ‘ Zan aika musu da annabawa da manzanni , su kashe waɗansu , ’
don alhakin jinin dukan annabawa da aka zubar tun daga farkon duniya , a bi shi a kan mutanen wannan zamani ,
wato , tun daga jinin Habila , har ya zuwa na Zakariya , wanda aka kashe a tsakanin bagadin hadaya da Wuri Mai Tsarki . Hakika , ina gaya muku , duk za a bi shi a kan mutanen wannan zamani .
Kaitonku , masanan Attaura ! Don kun ɗauke mabuɗin ilimi , ku kanku ba ku shiga ba , kun kuma hana masu son shiga su shiga . ”
Da ya fito daga wurin , sai malaman Attaura da Farisiyawa suka fara matsa masa ƙwarai , suna tsokanarsa ya yi maganar abubuwa da yawa ,
suna haƙwansa su burma shi a cikin maganarsa .
Sa'an nan kuwa da dubban mutane suka taru har suna tattaka juna , da farko ya yi magana da almajiransa . Ya fara cewa , “ Ku yi hankali da yistin Farisiyawa , wato , makirci .
Ba abin da yake a rufe da ba zai tonu ba , ko kuwa abin da yake a ɓoye da ba za a bayyana ba .
Don haka , kome kuka faɗa a asirce , za a ji shi a sarari . Abin kuma da kuka yi raɗa a lolloki , za a yi shelarsa daga kan soraye
“ Ya ku masoyana , ina dai gaya muku , kada ku ji tsoron masu kisan mutum , bayan sun kashe kuwa , ba abin da za su iya yi .
Amma zan gaya muku wanda za ku ji tsoro . Ku ji tsoron wannan da in ya kashe , yana da ikon jefawa a cikin Gidan Wuta . Hakika , ina gaya muku , shi za ku tsorata !
Ashe , ba gwara biyar ne kobo biyu ba ? Ko ɗayarsu kuwa Allah bai manta da ita ba .
Kai ! Ko da gashin kanku ma duk a ƙidaye yake . Kada ku ji tsoro . Ai , martabarku ta fi ta gwara masu yawa . ”
“ Ina kuma gaya muku , kowa ya bayyana yarda a gare ni a gaban mutane , Ɗan Mutum ma zai bayyana yarda a gare shi a gaban mala'ikun Allah .
Wanda kuwa ya yi musun sanina a gaban mutane , za a yi musun saninsa a gaban mala'ikun Allah .
Kowa ya kushe wa Ɗan Mutum , ā gafarta masa , amma wanda ya saɓi Ruhu Mai Tsarki , ba za a gafarta masa ba .
Sa'ad da suka kai ku a gaban majami'u , da mahukunta da shugabanni , kada ku damu da yadda za ku mai da jawabi , ko kuwa abin da za ku faɗa ,
domin Ruhu Mai Tsarki zai koya muku abin da ya kamata ku faɗa a lokacin . ”
Sai wani a cikin taron ya ce masa , “ Malam , kă ce wa ɗan'uwana ya raba gādo da ni . ”
Amma Yesu ya ce masa , “ Haba kai kuwa , wa ya sa ni in zama muku alƙali , ko in raba muku gādo ? ”
Ya kuma ce musu , “ Ku kula fa , ku yi nesa da kowane irin kwaɗayi , don yawan kaya ba shi ne rai ba . ”
Sai ya ba su misali ya ce , “ Gonar wani mai arziki ta yi albarka ƙwarai .
Sai ya ce a ransa , ‘ To , ƙaƙa zan yi ? Ba ni da inda zan ajiye amfanin gonata . ’
Ya kuma ce , ‘ To , ga abin da zan yi . Sai in rushe rumbunana , in gina waɗansu manya , in zuba duk amfanin gonata da kayana a ciki .
Zan kuma ce wa raina , “ Lalle ina da kaya masu yawa a jibge , tanadin shekara da shekaru . Bari in huta , in yi ta ci , in yi ta sha , ina shagali na . ” ’
Amma Allah ya ce masa , ‘ Kai marar azanci ! A daren nan za a karɓi ranka . To , kayan da ka tanada , na wa za su zama ? ’
Haka , wanda ya tanada wa kansa dukiya yake , ba shi kuwa da wani tanadi a gun Allah . ”
Sai ya ce wa almajiransa , “ Don haka , ina gaya muku , kada ku damu da batun rayuwarku , a game da abin da za ku ci , ko kuma jikinku , abin da za ku yi sutura .
Domin rai ya fi abinci , jiki kuma ya fi tufafi .
Ku dubi dai hankaki ! Ai , ba sa shuka , ba sa girbi , ba su da taska ko rumbu , amma kuwa Allah yana cishe su . Sau nawa martabarku ta ninka ta tsuntsaye ! ”
Wane ne a cikinku don damuwarsa zai iya ƙara ko da taƙi ga tsawon rayuwarsa ?
To , in ba za ku iya yin ƙaramin abu irin wannan ba , don me kuke damuwa da sauran ?
Ku dubi dai furanni yadda suke girma , ba sa aikin fari , ba sa na baƙi , duk da haka , ina gaya muku , ko Sulemanu ma , shi da adonsa duk , bai taɓa yin adon da ya fi na ɗayansu ba .
To , ga shi Allah yana ƙawata tsire-tsiren jeji ma haka , waɗanda yau suke a raye , gobe kuwa a jefa su a murhu , balle fa ku ? Ya ku masu ƙarancin bangaskiya !
Ku ma kada ku damu a kan abin da za ku ci , ko abin da za ku sha , kada kuwa ku yi alhini .
Ai , al'umman duniya suna ta neman duk irin waɗannan abubuwa , ku kuwa , Ubanku ya san kuna bukatarsu .
Ku ƙwallafa rai ga al'amuran Mulkin Allah , sai a ƙara muku da waɗannan abubuwa kuma .
“ Ya ku ɗan ƙaramin garke , kada ku ji tsoro , domin Ubanku yana jin daɗin ba ku rabo a cikin Mulkin .
Ku sayar da mallakarku , ku bayar taimako . Ku samar wa kanku jakar kuɗi da ba ta tsufa , wato , dukiya mara yankewa ke nan a Sama , a inda ba ɓarawon da zai gabato , ba kuma asun da zai ɓāta ,
don kuwa a inda dukiyarka take , a nan zuciyarka ma take . ”
“ Ku yi ɗamara , fitilunku suna kunne .
Ku dai zama kamar mutane masu jiran Ubangijinsu ya dawo daga gidan biki , da zarar ya ƙwanƙwasa su buɗe masa .
Albarka tā tabbata ga bayin nan waɗanda Ubangijinsu da zuwansa zai same su a faɗake . Hakika , ina gaya muku , zai yi ɗamara , ya ce su zauna cin abinci , sa'an nan ya bi ta kan kowannensu yana yi masa hidima .
In kuwa ya zo da tsakar dare ne , ko kuwa bayan tsakar dare , ya same su a faɗake , bayin nan masu albarka ne .
Amma dai ku sani , da maigida zai san lokacin da ɓarawo zai zo , da ya zauna a faɗake , ya hana a shiga masa gida .
Ku ma sai ku zauna a kan shiri , domin a lokacin da ba ku zata ba Ɗan Mutum zai zo . ”
Sai Bitrus ya ce , “ Ya Ubangiji , mu ne kake faɗa wa wannan misali , ko kuwa na kowa da kowa ne ? ”
Ubangiji ya ce , “ Wane ne amintaccen wakilin nan mai hikima , da ubangidansa zai ba shi riƙon gidansa , yă riƙa ba su abincinsu a kan kari ?
Albarka tā tabbata ga bawan da , in ubangidansa ya dawo , zai samu yana yin haka .
Hakika , ina gaya muku , sai ya ɗora shi a kan dukan mallakarsa .
In kuwa bawan nan ya ce a ransa , ‘ Ubangidana ya jinkirta zuwansa , ’ sa'an nan ya soma dukan barori , maza da mata , ya shiga ci da sha har yana buguwa ,
ai , ubangidan wannan bawa zai zo a ranar da bai zata ba , a lokacin kuma da bai sani ba , yă farfasa masa jiki da bulala , ya ba shi rabonsa tare da marasa riƙon amana .
Bawan nan kuma wanda ya san nufin ubangidansa , bai yi shiri ba , bai kuma bi nufinsa ba , za a yi masa matsanancin duka ,
Wanda kuwa bai san ubangidansa ba , ya kuma yi abin da ya isa duka , za a doke shi kaɗan . Duk wanda aka ba abu mai yawa , a gunsa za a tsammaci abu mai yawa . Wanda kuma aka danƙa wa abu mai yawa , abu mafi yawa za a nema a gare shi . ”
“ Wuta ce na zo in zuba wa duniya . Sona fa ? A ce ta huru !
Ina da baftismar da za a yi mini , na kuwa ɗokanta ƙwarai har a yi mini ita !
Kuna tsammani na zo ne in kawo salama a duniya ? A'a , ina gaya muku , sai dai rabuwa .
Anan gaba , a gida guda mutum biyar za su kasu biyu , uku suna gāba da biyu , biyu kuma suna gāba da uku .
Ta haka , za su rabu . Mahaifi yana gāba da ɗansa , ɗan kuma yana gāba da mahaifinsa , mahaifiya tana gāba da 'yarta , 'yar kuma tana gāba da mahaifiyarta , suruka tana gāba da matar ɗanta , matar ɗan kuma tana gāba da surukarta . ”
Ya kuma ce wa taron , “ In kun ga girgije yana tasowa daga yamma , nan da nan kukan ce , ‘ Za a yi ruwa . ’ Sai kuwa a yi .
In kuwa kun ga iskar kudu tana busowa , kukan ce , ‘ Za a yi matsanancin zafi . ’ Sai kuwa a yi .
Munafukai ! Kuna iya gane yanayin ƙasa da na sararin sama , amma me ya sa ba ku iya gane alamun zamanin ba ? ”
“ Me ya sa ku da kanku ma ba kwa iya rarrabewa da abin da yake daidai ?
Misali , in kuna tafiya zuwa gaban shari'a da mai ƙararku , sai ka yi ƙoƙari ka yi jiyayya da shi tun a hanya , don kada ya ja ku zuwa gaban alƙali , alƙali kuma ya miƙa wa ɗan doka , ɗan doka kuma ya jefa ka a kurkuku .
Ina gaya maka , lalle ba za ka fita ba , sai ka biya duka , ba sauran ko anini . ”
Anan take waɗansu da suke a wurin suke ba shi labarin Galilawan da Bilatus ya sa aka kashe , har jininsu ya gauraya da na yankan da suka yi na hadaya .
Sai Yesu ya amsa musu ya ce , “ Kuna tsammani waɗannan Galilawa sun fi duk sauran Galilawa zunubi ne , don sun sha wannan azaba ?
Ina gaya muku ba haka ba ne ! In kuwa ba ku tuba ba , duk za ku hallaka kamarsu .
Ko kuwa goma sha takwas ɗin nan da hasumiya ta faɗo a kansu , a Siluwam , ta kashe su , kuna tsammani sun fi duk sauran mutanen Urushalima laifi ne ?
Ina gaya muku ba haka ba ne ! In kuwa ba ku tuba ba , duk za ku hallaka kamarsu . ”
Sai ya ba su misalin nan ya ce , “ Wani mutum yana da ɓaure a garkar inabinsa . Sai ya zo neman 'ya'ya , amma bai samu ba .
Sai ya ce wa mai kula da garkar , ‘ Ka ga , yau shekara uku ke nan nake zuwa neman 'ya'yan wannan ɓaure , amma ba na samu . A sare shi . Ƙaƙa zai tsare wuri a banza ? ’
Sai ya amsa masa ya ce , ‘ Ubangidana , bar shi dai bana ma , in yi masa kaftu , in zuba masa taki .
In ya yi 'ya'ya , to , in kuwa bai yi ba , sai a sare . ’ ”
Wata rana yana koyarwa a wata majami'a a ran Asabar ,
sai ga wata mace wadda inna ta shanye tun shekara goma sha takwas , duk ta tanƙware , ko kaɗan ba ta iya miƙewa .
Da Yesu ya gan ta , sai ya kira ta ya ce mata , “ Uwargida , an raba ki da rashin lafiyarki ! ”
Sai ya ɗora mata hannu , a nan take ta miƙe , ta kuma ɗaukaka Allah .
Amma shugaban majami'a ya ji haushi , don Yesu ya warkar a ran Asabar . Sai ya ce wa jama'a , “ Akwai ranaku har shida da ya kamata a yi aiki . Ku zo mana a ranakun nan a warkar da ku , ba a ran Asabar ba . ”
Amma Ubangiji ya amsa masa ya ce , “ Munafukai ! Ashe , kowannenku ba ya kwance takarkarinsa ko jakinsa a turke , ya kai shi banruwa a ran Asabar ?
Ashe , bai kamata matar nan 'yar zuriyar Ibrahim , wadda Shaiɗan ya ɗaure , yau shekara goma sha takwas , a kwance ta daga wannan ƙuƙumi a ran Asabar ba ? ”
Da ya faɗi haka , sai duk abokan adawarsa suka kunyata , duk taron kuwa suka yi ta farin ciki da abubuwan al'ajabi da yake yi .
Sai Yesu ya ce , “ Da me Mulkin Allah yake kama ? Da me kuma zan kwatanta shi ?
Kamar ƙwayar mastad yake , wadda wani mutum ya je ya shuka a lambunsa , ta kuma girma ta zama itace , har tsuntsaye suka yi sheƙarsu a rassanta . ”
Ya sāke cewa , “ Da me zan kwatanta Mulkin Allah ?
Kamar yisti yake wanda wata mace ta ɗauka ta cuɗa da mudu uku na garin alkama , har duk garin ya gama da yistin . ”
Sai ya ɗauki hanyarsa ta zuwa birane da ƙauyuka , yana koyarwa , yana dosar Urushalima .
Sai wani ya ce masa , “ Ya Ubangiji , waɗanda za su sami ceto kam , kaɗan ne ? ” Sai ya ce musu ,
“ Ku yi famar shiga ta ƙunƙuntar ƙofa . Don ina gaya muku , mutane da yawa za su nemi shiga , amma ba su iya ba .
In dai maigida ya riga ya tashi ya rufe ƙofa , kun kuma fara tsayawa daga waje , kuna ƙwanƙwasa ƙofar , kuna cewa , ‘ Ya Ubangiji , buɗe mana , ’ sai ya amsa muku ya ce , ‘ Ku kam , ban san daga inda kuke ba . ’
Sa'an nan za ku fara cewa , ‘ Ai , mun ci mun sha a gabanka , har ka koyar a kan hanyoyinmu . ’
Shi kuwa sai ya ce , ‘ Ina dai gaya muku , ku kam , ban san daga inda kuke ba . Ku tafi daga wurina , dukanku ku masu aikata mugunta ! ’
Sa'ad da kuka ga Ibrahim , da Ishaku , da Yakubu , da dukan annabawa a Mulkin Allah , ku kuwa ana korarku , a nan ne za ku yi kuka da cizon haƙora .
Za a zo daga gabas da yamma , kudu da arewa , a zauna cin abinci a Mulkin Allah .
Ga shi fa , waɗansu da suke na ƙarshe za su zama na farko , waɗansu kuwa da suke na farko za su koma na ƙarshe . ”
Anan take waɗansu Farisiyawa suka zo suka ce masa , “ Ai , sai ka tashi , ka fita daga nan , gama Hirudus yana son kashe ka . ”
Sai ya ce musu , “ Ku tafi ku gaya wa dilan nan cewa , ‘ Ka ga , a yau ina fitar da aljannu , ina warkarwa , a gobe ma haka , a rana ta uku kuwa zan gama aikina .
Duk da haka , lalle ne in ci gaba da tafiyata yau , da gobe , da kuma jibi , don kuwa bai dace a kashe annabi ba , in ba a Urushalima ba . ’
“ Ya mutanen Urushalima ! Ya mutanen Urushalima ! Masu kisan annabawa , masu jifan waɗanda aka aiko a gare ku ! Sau nawa ne nake so in tattaro ku kamar yadda kaza take tattara 'yan tsakinta a cikin fikafikanta , amma kun ƙi !
Ga shi , an bar muku gidanku a yashe ! Ina kuwa gaya muku , ba za ku ƙara ganina ba , sai a ran da kuka ce , ‘ Albarka ta tabbata ga mai zuwa da sunan Ubangiji . ’ ”
Wata rana Asabar , ya shiga gidan wani shugaba Farisiyawa garin cin abinci , mutane kuwa suna haƙwansa .
Sai ga wani mai ciwon fara a gabansa .
Yesu ya amsa ya ce wa masanan Attaura da Farisiyawa , “ Ya halatta a warkar a ran Asabar ko kuwa babu ? ”
Sai suka yi shiru , Yesu kuwa ya riƙe shi , ya warkar da shi , ya kuma sallame shi .
Sa'an nan ya ce musu , “ Misali , wane ne a cikinku in yana da jaki ko takarkari ya faɗa a rijiya a ran Asabar , ba zai fitar da shi nan da nan ba ? ”
Sai suka kasa ba da amsar waɗannan abubuwa .
To , ganin yadda waɗanda aka gayyato sun zaɓi mazaunan alfarma , sai ya ba su misali ya ce ,
“ In an gayyace ka zuwa biki , kada ka zauna a mazaunin alfarma , kada ya zamana an gayyato wani wanda ya fi ka daraja ,
wanda ya gayyato ku duka biyu kuma yă zo ya ce maka , ‘ Ba mutumin nan wuri . ’ Sa'an nan a kunyace ka koma mazauni mafi ƙasƙanci .
Amma in an gayyace ka biki , sai ka je ka zauna a wuri mafi ƙasƙanci , don in mai gayyar ya zo , sai ya ce maka , ‘ Aboki , hawo nan mana . ’ Za ka sami girma ke nan a gaban dukan waɗanda kuke zaune tare .
Duk wanda ya ɗaukaka kansa , za a ƙasƙantar da shi . Mai ƙasƙantar da kansa kuma , ɗaukaka shi za a yi . ”
Ya kuma ce da mai gayyar , “ In za ka kira mutum cin abinci ko biki , kada ka riƙa kiran abokanta kawai , ko 'yan'uwanka , ko danginka ko maƙwabtanka masu arziki , kada su ma su gayyace ka , su sāka maka .
Amma in za ka kira biki , sai ka gayyayo gajiyayyu , da masukai , da guragu , da makafi ,
za ka kuwa sami albarka , da yake ba su da hanyar sāka maka . Sai kuwa a sāka maka a ranar tashin masu adalci . ”
Da jin haka , sai ɗaya daga cikin abokan cin abincin ya ce masa , “ Albarka tā tabbata ga wanda zai ci abinci a Mulkin Allah . ”
Amma ya ce masa , “ Wani mutum ne ya shirya babban biki ya gayyaci mutane da yawa .
Da lokacin biki ya yi , sai ya aiki bawansa ya ce wa waɗanda aka gayyata , ‘ Ku zo , duk an shirya kome , ’
Sai dukansu baki ɗaya suka fara kawo hanzari . Na farko ya ce masa , ‘ Na sayi gona , lalle ne in je in gano ta . Ina roƙonka ka ɗauke mini , ’
Sai wani ya ce , ‘ Na sayi shanun noma guda goma , za ni in gwada su . Ina roƙonka ka ɗauke mini . ’
Wani kuma ya ce , ‘ Na yi aure , don haka ba zan iya zuwa ba . ’
Bawan ya dawo ya ba ubangidansa labari . Sai maigidan ya yi fushi , ya ce wa bawansa , ‘ Fita maza , ka bi hanyoyin birni da kwararo-kwararo , ka ɗebo gajiyayyu , da musakai , da makafi , da guragu . ’
Sai bawan ya ce , ‘ Ya ubangida , abin da ka umarta duk an gama , amma har yanzu da sauran wuri . ’
Sai ubangidan biki ya ce wa bawan , ‘ Fita , ka bi gwadabe-gwadabe da hanyoyin karkara , ka rinjayi mutane su shigo , don a cika gidana .
Ina gaya muku , ba ko ɗaya daga cikin mutanen da na gayyata a dā da zai ɗanɗana bikina ba . ’ ”
To , taro masu yawan gaske suna bin sa . Sai ya juya ya ce musu ,
“ Duk mai zuwa wurina , in bai fi ƙaunata da mahaifinsa , da mahaifiyarsa , da 'ya'yansa , da 'yan'uwansa maza da mata , har ma da ransa ba , ba zai iya zama almajirina ba .
Duk wanda bai ɗauki gicciyensa ya bi ni ba , ba zai iya zama almajirina ba .
Misali , in wani daga cikinku yana son gina soron bene , da fari ba sai ya zauna ya yi lissafin abin da zai kashe ba , ya ga ko yana da isassun kuɗi da za su ƙare aikin ?
Kada ya zamana bayan da ya sa harsashin ginin , yă kasa gamawa , har duk waɗanda suka gani , su fara yi masa ba'a ,
su riƙa cewa , ‘ A ! Ka ga mutumin nan ya fara gini , amma ya kasa gamawa ! ’
“ Ko kuwa wane sarki ne , in za shi yaƙi da wani sarki , da fari ba ya zauna ya yi shawara , ya ga ko shi mai mutum dubu goma zai iya karawa da mai dubu ashirin ba ?
In kuwa ba zai iya ba , to , tun wancan yana nesa , sai ya aiki jakadu , su tambayo sharuɗan amana .
Haka ma , kowannenku in bai saki duk abin da ya mallaka ba , ba zai iya zama almajirina ba . ”
“ Gishiri abu ne mai kyau , amma in gishiri ya sāne , da me za a daɗaɗa shi ?
Ba shi da wani amfani a gona , ko a taki , sai dai a zubar kawai . Duk mai kunnen ji , ya ji . ”
To , sai duk masu karɓar haraji da masu zunubi suka yi ta matsowa wurinsa su saurare shi .
Sai Farisiyawa da malaman Attaura suka riƙa gunaguni suna cewa . “ Haba ! Wannan mutum yana karɓar masu zunubi , har ma tare suke cin abinci ! ”
Sai ya ba su wannan misali ya ce .
“ In waninku yana da tumaki ɗari , ɗayarsu ta ɓace , to , ba sai ya bar tasa'in da taran nan a makiyaya , ya bi sawun wadda ta ɓata , har ya same ta ba ?
In kuwa ya same ta , sai ya saɓo ta a kafaɗa , yana farin ciki .
In ya dawo gida , sai ya tara abokansa da maƙwabta ya ce musu , ‘ Ku taya ni farin ciki , don na samo tunkiyata da ta ɓata . ’
Ina dai gaya muku , haka kuma , za a yi farin ciki a Sama , a kan mai zunubi guda da ya tuba , fiye da a kan adalai tasa'in da tara waɗanda ba su bukatar tuba . ”
“ Ko kuwa wace mace ce , in tana da kuɗi azurfa guda goma , in ta yar da ɗaya , ba sai ta kunna fitila ta share gidan , ta yi ta nacin nemansa , har ta same shi ba ?
In kuwa ta same shi , sai ta tara ƙawayenta da maƙwabta mata , ta ce musu , ‘ Ku taya ni farin ciki , don na sami kuɗin nan da na yar . ’
Haka nake gaya muku , abin farin ciki ne ga mala'ikun Allah in mai zunubi guda ya tuba . ”
Ya kuma ce , “ An yi wani mutum mai 'ya'ya biyu maza .
Sai ƙaramin ya ce wa mahaifinsa , ‘ Baba , ba ni rabona na gādo . ’ Sai mahaifin ya raba musu dukiyarsa .
Bayan 'yan kwanaki kaɗan sai ƙaramin ya tattara duk mallakarsa , ya kama hanya zuwa ƙasa mai nisa . A can ya fallasar da kayansa a wajen masha'a .
Da ya ɓad da kome kakat , aka yi babbar yunwa a ƙasar , sai ya shiga fatara .
Ya je ya rāɓu da wani ɗan ƙasar , shi kuwa ya tura shi makiyayar kiwon alade .
Har ma ya so ya cika cikinsa da kwasfar da aladu suke ci , amma ba wanda ya ba shi wani abu
Amma da ya tara hankalinsa sai ya ce , ‘ Kaitona ! Nawa ne daga cikin barorin mahaifina da suke da abinci , da yake kamar ƙasa a gare su ! Ga ni a nan kuwa , yunwa tana kisana !
Zan tashi , in tafi gun mahaifina , in ce masa , “ Baba , na yi wa Mai Sama zunubi , na kuma saɓa maka .
Ban ma cancanci a ƙara kirana ɗanka ba . Ka mai da ni kamar ɗaya daga cikin barorinka . ” ’
Sai ya tashi , ya taho wurin mahaifinsa . Amma tun yana daga nesa , sai mahaifinsa ya hango shi , tausayi ya kama shi , ya yiwo gudu , ya rungume shi , ya yi ta sumbatarsa .
Sai kuma ɗan ya ce masa , ‘ Baba , na yi wa Mai Sama zunubi , na kuma saɓa maka . Ban ma cancanci a ƙara kirana ɗanka ba . ’
Amma mahaifin ya ce wa bayinsa , ‘ Maza ku kawo riga mafi kyau , ku sa masa . Ku sa masa zobe da takalma ,
a kuma kawo kiwataccen ɗan maraƙin nan , a yanka , mu ci , mu yi murna .
Don ɗan nan nawa dā ya mutu ne , amma a yanzu ya komo , dā ya ɓata , amma a yanzu an same shi . ’ Sai suka yi ta farin ciki .
“ A sa'an nan kuwa , babban ɗansa yana gona . Yana dawowa , ya yi kusa da gida ke nan , sai ya ji ana kaɗe-kaɗe da raye-raye .
Sai ya kira wani baran gidan , ya tambayi dalilin wannan abu .
Shi kuwa ya ce masa , ‘ Ai , ɗan'uwanka ne ya dawo , tsohonku ya yanka kiwataccen ɗan maraƙin nan saboda ya sadu da shi lafiya ƙalau . ’
Amma wan ya yi fushi , ya ƙi shiga . Mahaifinsa kuwa ya fito , ya yi ta rarrashinsa .
Amma ya amsa wa mahaifinsa ya ce , ‘ Dubi yawan shekarun nan da na bauta maka . Ban taɓa ta da umarninka ba . Duk da haka , ba ka taɓa ba ni ko ɗan taure ba , da za mu yi shagali tare da abokaina .
Amma da ɗan nan naka ya zo , wanda ya fallasar da dukiyarka a kan karuwai , ga shi , ka yanka masa kiwataccen ɗan maraƙin nan ! ’
Sai mahaifin ya ce masa , ‘ Ya ɗana , ai , kullum kana tare da ni , duk abin da yake nawa naka ne .
Ai kuwa , daidai ne a yi ta murna da farin ciki , don ɗan'uwan nan naka dā ya mutu , a yanzu ya komo , dā ya ɓata , amma an same shi . ’ ”
Ya kuma ce wa almajiransa , “ An yi wani mai arziki da yake da wakili . Sai aka sari wakilin a wurinsa a kan yana fallasar masa da dukiya .
Sai ya kira shi ya ce masa , ‘ Labarin me nake ji naka ? Kawo lissafin wakilcinka , don ba sauran ka zama wakilina . ’
Sai wakilin ya ce a ransa , ‘ Ƙaƙa zan yi , da yake maigida zai karɓe wakilci daga hannuna ? Ga shi , ba ni da ƙarfin noma , in yi roƙo kuwa , ina jin kunya .
Yau wa ! Na san abin da zan yi , don in an fisshe ni daga wakilcin , mutane su karɓe ni a gidajensu . ’
Sai ya kira mabartan maigidansa da ɗaya ɗaya , ya ce wa na farko , ‘ Nawa maigida yake bin ka ? ’
Ya ce , ‘ Garwa ɗari ta mai . ’ Sai ya ce masa , ‘ Ga takardarka , maza ka zauna , ka rubutu hamsin , ’
Ya kuma ce wa wani , ‘ Kai fa , nawa ake bin ka ? ’ Sai ya ce , ‘ Buhu ɗari na alkama . ’ Ya ce masa , ‘ Ga takardarka , ka rubuta tamanin . ’
Sai maigidan ya yaba wa wakilin nan marar gaskiya saboda wayonsa . Don 'yan zamani a ma'ammalarsu da mutanen zamaninsu , sun fi mutanen haske wayo .
Ina gaya muku , ku yi abokai ta dukiya , ko da yake aba ce wadda take iya aikata mugunta , don sa'ad da ta ƙare su karɓe ku a gidaje masu dawwama .
“ Wanda yake da aminci a ƙaramin abu , mai aminci ne a babban abu . Wanda yake marar gaskiya a ƙaramin abu , marar gaskiya ne a babban abu .
Idan fa ba ku yi aminci da dukiya ta wannan duniya ba , wa zai amince muku da dukiya ta gaskiya ?
In kuma ba ku yi aminci da kayan wani ba , wa zai ba ku halaliyarku ?
Ba baran da zai iya bauta wa iyayengiji biyu , ko dai ya ƙi ɗaya , ya so ɗaya , ko kuwa ya amince wa ɗayan , ya raina ɗayan . Ba dama ku bauta wa Allah da dukiya gaba ɗaya . ”
Farisiyawa kuwa da yake masu son kuɗi ne , da jin haka , suka yi masa tsaki .
Sai ya ce musu , “ Ku ne masu baratar da kanku a gaban mutane . Amma Allah ya san zukatanku . Abin da mutane suke girmamawa ƙwarai , ai , abin ƙyama ne a gun Allah .
“ Attaura da litattafin annabawa suna nan har ya zuwa ga Yahaya , daga lokacin nan kuwa ake yin bisharar Mulkin Allah , kowa kuma yana kutsawa zuwa ciki .
Duk da haka , zai fi sauƙi sararin sama da ƙasa su shuɗe , da ɗigo ɗaya na Attaura ya gushe . ”
“ Kowa ya saki matarsa ya auri wata , ya yi zina ke nan . Wanda ma ya auri sakakkiya ya yi zina . ”
“ An yi wani mai arziki , mai sa tufafin jan alharini da farare masu ƙawa , yana shan daularsa a kowace rana .
An kuma ajiye wani gajiyayye a ƙofarsa , mai suna Li'azaru , wanda duk jikinsa miki ne .
Shi kuwa yana marmarin ya ƙoshi da suɗin mai arzikin nan . Har ma karnuka sukan zo suna lasar miyakunsa .
Ana nan sai gajiyayyen nan ya mutu , mala'iku kuma suka ɗauke shi , suka kai shi wurin ibraham . Mai arzikin ma ya mutu , aka kuma binne shi .
Yana a cikin Hades yana shan azaba , sai ya ɗaga kai ya hangi Ibrahim daga nesa , da Li'azaru a wurinsa .
Sai ya yi kira ya ce , ‘ Baba Ibrahim , ka ji tausayina , ka aiko da Li'azaru ya tsoma kan yatsarsa a ruwa ya sanyaya harshena , don azaba nake sha a cikin wannan wuta . ’
Amma ibraham ya ce , ‘ Ɗana , ka tuna fa , a zamanka na duniya ka sha duniyarka , Li'azaru kuwa ya sha wuya . Amma a yanzu daɗi ake ba shi , kai kuwa kana shan azaba .
Banda wannan ma duka , a tsakaninmu da ku akwai wani gawurtaccen rami mai zurfi , zaunanne , don waɗanda suke son ƙetarewa zuwa wurinku kada su iya , kada kuma kowa ya ƙetaro zuwa wurinmu daga can . ’
Sai mai arzikin ya ce , ‘ To , ina roƙonka , Baba , ka aika shi zuwa gidan mahaifina ,
don ina da 'yan'uwa biyar maza , ya je ya yi musu gargaɗi , kada su ma su zo wurin azabar nan . ’
Amma Ibrahim ya ce , ‘ Ai , suna da littattafan Musa da na annabawa , su saurare su mana . ’
Sai ya ce , ‘ A'a , Baba Ibrahim , in dai wani daga cikin matattu ya je wurinsu sa tuba . ’
Ibrahim ya ce masa , ‘ In dai har ba su saurari littattafan Musa da na annabawa ba , ko da wani ya tashi daga cikin matattu ma , ba za su rinjayu ba . ’ ”
Sai ya ce wa almajiransa , “ Sanadodin tuntuɓe ba su da makawa , duk da haka kaiton wanda shi ne sanadinsu !
Da dai wani ya sa ɗaya daga cikin waɗannan 'yan yara ya yi laifi , zai fiye masa a rataya wani dutsen niƙa a wuyansa , a jefa shi a cikin teku .
Ku kula da kanku fa . In ɗan'uwanka ya yi laifi , ka tsauta masa . In kuwa ya tuba , ka yafe shi .
Ko ya yi maka laifi sau bakwai a rana ɗaya , sa'an nan ya juyo wurinka sau bakwai ya ce , ‘ Na tuba , ’ sai ka yafe shi . ”
Sai manzanni suka ce wa Ubangiji , “ Ka ƙara mana bangaskiya . ”
Ubangiji kuwa ya ce , “ Da kuna da bangaskiya , ko da misalin ƙwayar mastad , da za ku ce wa wannan durumi , ‘ Ka ciru , ka dasu a cikin teku , ’ sai kuwa ya bi umarninku . ”
“ Misali , wane ne a cikinku in yana da bawa mai yi masa noma ko kiwon tumaki , da zarar ya dawo daga jeji , zai ce , ‘ Maza , zo ka zauna , ka ci abinci ? ’
Ashe , ba ce masa zai yi , ‘ Shirya mini jibi , ka kuma yi ɗamara , ka yi mini hidima , har in gama ci da sha , daga baya kai kuma ka ci ka sha , ’ ba ?
Yā gode wa bawan nan don ya bi umarni ?
Haka ku ma , in kuka bi duk abin da aka umarce ku , sai ku ce , ‘ Mu bayi ne marasa amfani . Mun dai yi abin da yake wajibinmu kurum . ’ ”
Wata rana yana tafiya Urushalima , sai ya bi iyakar ƙasar Samariya da Galili .
Yana shiga wani ƙauye ke nan , sai waɗansu kutare maza guda goma suka tarye shi , suna tsaye daga nesa .
Sai suka ɗaga murya suka ce , “ Ya Maigida Yesu , ka ji tausayinmu , ”
Da ya gan su , ya ce musu , “ Ku je wurin firistoci su gan ku . ” Suna tafiya ke nan , sai suka tsarkaka .
Ɗayansu kuma da ganin an warkar da shi , ya komo , yana ta ɗaukaka Allah da murya mai ƙarfi ,
ya fāɗi a gaban Yesu , yana gode masa . Shi kuwa Basamariye ne .
Yesu ya amsa ya ce , “ Ba goma ne aka tsarkake ba ? Ina taran ?
Ashe , ba wanda aka samu ya komo ya ɗaukaka Allah , sai baƙon nan kaɗai ? ”
Sai Yesu ya ce masa , “ Tashi , ka yi tafiyarka . Bangaskiyarka ta warkar da kai . ”
Da Farisiyawa suka tambaye shi lokacin bayyanar Mulkin Allah , ya amsa musu ya ce , “ Ai , bayyanar Mulkin Allah ba ganinta ake yi da ido ba .
Ba kuwa za a ce , ‘ A ! Ga shi nan , ’ ko kuwa , ‘ Ga shi can , ’ ba . Ai , Mulkin Allah a tsakaninku yake . ”
Ya kuma ce wa almajiran , “ Lokaci yana zuwa da za ku yi begen ganin rana ɗaya daga cikin ranakun Ɗan Mutum , amma ba za ku gani ba .
Za su ce muku , ‘ A ! ga shi nan , ’ ko kuwa , ‘ Ga shi can ! ’ Kada ku je , kada ku bi su .
Kamar yadda walƙiya take wulgawa walai , daga wannan bangon duniya zuwa wancan , haka ma , Ɗan Mutum zai zama a ranar bayyanarsa .
Amma lalle sai ya sha wuya iri iri tukuna , mutanen zamanin nan kuma su ƙi shi .
Kamar yadda ya faru a zamanin Nuhu , haka kuma zai faru a lokacin bayyanar Ɗan Mutum .
Ana ci , ana sha , ana aure , ana aurarwa , har ya zuwa ranar da Nuhu ya shiga jirgi , Ruwan Tsufana kuma ya zo , ya hallaka su duka .
Haka ma aka yi a zamanin Lutu , ana ci , ana sha , ana saye , ana sayarwa , ana shuke-shuke da gine-gine ,
amma a ranar da Lutu ya fita daga Saduma , aka zubo wuta da duwatsun wuta daga sama , aka hallaka su duka .
Haka kuma zai zama a ranar bayyanar Ɗan Mutum .
A ran nan fa wanda yake a kan soro , kayansa kuma suna a cikin gida , kada ya sauko garin ɗaukarsu . Haka kuma wanda yake gona , kada ya juyo .
Ku tuna fa da matar Lutu .
Duk mai son adana ransa , zai rasa shi . Duk kuwa wanda ya rasa ransa , adana shi ya yi .
Ina gaya muku , a wannan dare za a ga mutum biyu a gado ɗaya , a ɗau ɗaya , a bar ɗaya .
Za a ga mata biyu suna niƙa tare , a ɗau ɗaya , a bar ɗaya . [
Za a ga mutum biyu a gona , a ɗau ɗaya , a bar ɗaya . ” ]
Sai suka amsa suka ce , “ A ina ne , ya Ubangiji ? ” Ya ce musu , “ A inda mushe yake , ai , a nan ungulai sukan taru . ”
Ya kuma ba su wani misali cewa ya kamata kullum su yi addu'a , kada kuma su karai .
Ya ce , “ A wani gari an yi wani alƙali marar tsoron Allah , marar kula da mutane .
A garin nan kuwa da wata gwauruwa , sai ta riƙa zuwa wurinsa , tana ce masa , ‘ Ka shiga a tsakanina da abokin gābana . ’
Da fari ya ƙi , amma daga baya sai ya ce a ransa , ‘ Ko da yake ba na tsoron Allah , ba na kuma kula da mutane ,
amma saboda gwauruwar nan ta dame ni , sai in bi mata hakkinta , don kada ta gajishe ni da yawan zuwa . ’ ”
Sai Ubangiji ya ce , “ Ku ji fa abin da alƙalin nan marar gaskiya ya faɗa !
Ashe , Allah ba zai biya wa zaɓaɓɓunsa da suke yi masa kuka dare da rana hakkinsu ba ? Zai yi jinkiri a wajen taimakonsu ne ?
Ina gaya muku , zai biya musu hakkinsu , da wuri kuwa . Amma kuwa sa'ad da Ɗan Mutum ya zo , zai tarar da bangaskiya a duniya ne ? ”
Sai kuma ya ba da misalin nan ga waɗansu masu amince wa kansu , cewa su masu adalci ne , har suna raina sauran mutane , ya ce ,
“ Waɗansu mutum biyu suka shiga Haikali yin addu'a , ɗaya Bafarisiye , ɗaya kuma mai karɓar haraji .
Sai Bafarisiyen ya miƙe , ya yi addu'a ga kansa ya ce , ‘ Ya Allah , na gode maka , da yake ni ba kamar sauran mutane nake ba , mazambata , marasa adalci , mazinata , ko ma kamar mai karɓar harajin nan .
Duk mako ina azumi sau biyu . Kome na samu nakan fitar da zakka . ’
Mai karɓar haraji kuwa yana tsaye daga can nesa , bai yarda ya ɗaga kai sama ba , sai dai yana bugun ƙirjinsa , yana cewa , ‘ Ya Allah , ka yi mini jinƙai , ni mai zunubi ! ’
Ina dai gaya muku , wannan mutum ya koma gidansa baratacce , ba kamar ɗayan ba . Don duk mai ɗaukaka kansa , za a ƙasƙantar da shi . Mai ƙasƙantar da kansa kuwa , ɗaukaka shi za a yi . ”
Waɗansu suka kawo masa 'yan yaransu , domin ya taɓa su . Ganin haka , sai almajiransa suka kwaɓe su .
Amma Yesu ya kira 'yan yara wurinsa ya ce , “ Ku bar yara ƙanana su zo wurina , kada ku hana su . Ai , Mulkin Allah na irinsu ne .
Hakika , ina gaya muku , duk wanda bai yi na'am da Mulkin Allah kamar yadda ƙaramin yaro yake yi ba , ba zai shiga Mulkin ba har abada . ”
Wani shugaban jama'a ya tambaye shi ya ce , “ Malam managarci , me zan yi in gaji rai madawwami ? ”
Sai Yesu ya ce masa , “ Don me ka kira ni managarci ? Ai , ba wani Managarci , sai Allah kaɗai .
Kā dai san umarnan nan , ‘ Kada ka yi zina . Kada ka yi kisankai . Kada ka yi sata . Kada ka yi shaidar zur . Ka girmama mahaifinka da mahaifiyarka . ’ ”
Sai ya ce , “ Ai , duk na kiyaye waɗannan tun ƙuruciyata . ”
Da Yesu ya ji haka , ya ce masa , “ Har yanzu abu guda ne kawai ya rage maka , ka sayar da duk mallakarka , ka rarraba wa gajiyayyu , za ka sami wadata a Sama . Sa'an nan ka zo ka bi ni . ”
Da jin haka , sai ya yi baƙin ciki gaya , don shi mai arziki ne da gaske .
Yesu kuwa da ya gan shi haka , ya ce , “ Kai ! Da ƙyar kamar me masu dukiya su shiga Mulkin Allah !
Ai , zai fiye wa raƙumi sauƙi ya bi ta kafar allura , da mai arziki ya shiga Mulkin Allah . ”
Waɗanda suka ji wannan magana suka ce , “ To , in haka ne , wa zai sami ceto ke nan ? ”
Amma Yesu ya ce , “ Abin da ya fi ƙarfin mutum , mai yiwuwa ne a gun Allah . ”
Sai Bitrus ya ce , “ To , ai , ga shi , mun bar mallakarmu , mun bi ka . ”
Yesu ya ce musu , “ Hakika , ina gaya muku , ba wanda zai bar gida , ko matarsa , ko 'yan'uwansa , ko iyayensa , ko kuma 'ya'yansa , saboda Mulkin Allah ,
sa'an nan ya kasa samun ninkinsu mai yawa a yanzu , a Lahira kuma ya sami rai madawwami . ”
Sai ya keɓe sha biyun nan , ya ce musu , “ Ga shi , za mu Urushalima , duk abin da yake a rubuce kuma a game da Ɗan Mutum , ta hannun annabawa zai tabbata .
Gama za a bāshe shi ga al'ummai , a yi masa ba'a , a wulakanta shi , a kuma tofa masa yau .
Za su yi masa bulala , su kashe shi , a rana ta uku kuma ya tashi . ”
Amma ko ɗaya ba su fahimci waɗannan abubuwa ba , domin zancen nan a ɓoye yake daga gare su , ba su ma gane abin da aka faɗa ba .
Da ya kusato Yariko , ga wani makaho a zaune a gefen hanya , yana bara .
Da ya ji taro yana wucewa , sai ya tambaya ko mene ne .
Suka ce masa , “ Ai , Yesu Banazare ne yake wucewa . ”
Sai ya ɗaga murya ya ce , “ Ya Yesu Ɗan Dawuda , ka ji tausayina ! ”
Sai waɗanda suke a gaba suka kwaɓe shi ya yi shiru . Amma ƙara ɗaga murya yake yi ƙwarai da gaske , yana cewa , “ Ya Ɗan Dawuda , ka ji tausayina ! ”
Sai Yesu ya tsaya , ya yi umarni a kawo shi wurinsa . Da ya zo kusa , ya tambaye shi ,
“ Me kake so in yi maka ? ” Ya ce , “ Ya Ubangiji , in sami gani ! ”
Yesu ya ce masa , “ Karɓi ganin gari , bangaskiyarka ta warkar da kai . ”
Anan take ya sami gani , ya bi Yesu , yana ɗaukaka Allah . Ganin haka , sai duk jama'a suka yabi Allah .
Yesu ya shiga Yariko . Yana ratsa garin ,
sai wani mutum mai suna Zakka , babba ne a cikin masu karɓar haraji , mai arziki ne kuma ,
ya nemi ganin ko wane ne Yesu , amma ya kasa ganinsa saboda taro , don shi gajere ne .
Sai ya yi gaba a guje , ya hau wani durumi don ya gan shi , don Yesu ta nan zai bi .
Da Yesu ya iso wurin , ya ɗaga kai ya ce masa , “ Zakka , yi maza ka sauko , domin yau lalle a gidanka zan sauka . ”
Sai ya yi hanzari ya sauko , ya karɓe shi da murna .
Da suka ga haka , duk suka yi ta gunaguni , suka ce , “ A ! A gidan mai zunubi dai ya sauka ! ”
Sai Zakka ya miƙe , ya ce wa Ubangiji , “ Ya Ubangiji , ka ga , rabin mallakata zan ba gajiyayyu . Kowa na zalunta kuwa , zan mayar masa da ninki huɗu . ”
Yesu ya ce masa , “ Yau kam , ceto ya sauka a gidan nan , tun da yake shi ma ɗan Ibrahim ne .
Don Ɗan Mutum ya zo ne musamman garin neman abin da ya ɓata , yă cece shi kuma . ”
Da suka ji abubuwan nan , Yesu ya ci gaba da gaya musu wani misali , gama yana kusa da Urushalima , suna kuma tsammani Mulkin Allah zai bayyana nan da nan .
Sai ya ce , “ Wani mutum mai asali ya tafi wata ƙasa mai nisa neman sarauta yă dawo .
Sai ya kira bayinsa goma , ya ba su fam guda guda , ya kuma ce musu , ‘ Ku yi ta jujjuya su har in dawo . ’
Amma mutanensa suka ƙi shi , har suka aiki jakadu a bayansa , cewa ba sa so ya yi mulki a kansu .
Ana nan , da ya samo sarantar ya dawo , sai ya yi umarni a kirawo bayin nan da ya bai wa kuɗin , ya ga ribar da suka ci a wajen jujjuyawar .
Sai na farko ya zo a gabansa , ya ce , ‘ Ya ubangida , fam ɗinka ya jawo fam goma . ’
Sai shi kuma ya ce masa , ‘ Madalla , bawan kirki ! Tun da ka yi gaskiya a kan ƙaramin abu , to , na ba ka mulkin gari goma . ’
Sai na biyun ya zo , ya ce , ‘ Ya ubangida , fam ɗinka ya jawo fam biyar . ’
Shi kuma ya ce masa , ‘ Kai ma na ba ka mulkin gari biyar . ’
Wani kuma ya zo , ya ce , ‘ Ya ubangida , ga fam ɗinka nan ! Dā ma a mayani na ƙulle shi , na ajiye .
Domin ina tsoronka , don kai mutum ne mai tsanani , son banza a gare ka , kakan girbi abin da ba kai ka shuka ba . ’
Sai ya ce masa ‘ Kai mugun bawa ! Zan yi maka shari'a bisa ga abin da ka faɗa da bakinka . Ashe , ka sani ni mutum ne mai tsanani , mai son banza , ina kuma girbar abin da ba ni na shuka ba ?
To , in haka ne , don me ba ka ajiye kuɗin nawa a banki ba , da dawowata in ƙarɓa , har da riba ? ’
Sai ya ce wa na tsaitsaye a wurin , ‘ Ku karɓe fam ɗin daga gunsa , ku bai wa mai goman nan . ’
Suka ce masa , ‘ Ya Ubangiji , ai , yana da fam goma . ’
‘ Ina dai gaya muku , duk mai abu a kan ƙara wa . Marar abu kuwa , ko ɗan abin da yake da shi ma , sai a karɓe masa .
Waɗannan maƙiya nawa kuwa , da ba sa so in yi mulki a kansu , ku kawo su nan a kashe su a gabana . ’ ”
Da Yesu ya faɗi haka , ya yi gaba zuwa Urushalima .
Da ya kusato Betafaji da Betanya , a wajen dutsen da ake kira Dutsen Zaitun , ya aiki almajiransa biyu ,
ya ce musu , “ Ku shiga ƙauyen can da yake a gabanku . Da shigarku za ku ga wani aholaki a ɗaure , wanda ba a taɓa hawa ba . Ku kwanto shi .
Kowa ya tambaye ku , ‘ Don me kuke kwance shi ? ’ ku ce , ‘ Ubangiji ne yake bukatarsa . ’ ”
Sai waɗanda aka aika suka tafi , suka tarar kamar yadda ya faɗa musu .
Suna a cikin kwance aholakin , masu shi suka ce musu , “ Don me kuke kwance aholakin nan ? ”
Sai suka ce , “ Ubangiji ne yake bukatarsa . ”
Sai suka kawo shi wurin Yesu . Da suka shimfiɗa mayafansu a kan aholakin , suka ɗora Yesu .
Yana cikin tafiya , sai mutane suka shisshimfiɗa mayafansu a hanya .
Da ya zo gab da gangaren Dutsen Zaitun , sai duk taron almajiran suka ɗauki murna , suna yabon Allah da murya mai ƙarfi saboda duk mu'ujizan da suka gani .
Suka ce , “ Albarka ta tabbata ga Sarkin nan mai zuwa da sunan Ubangiji ! Salama ta tabbata a Sama , ɗaukaka kuma ga Allah ! ”
Sai waɗansu Farisiyawa a cikin taron suka ce masa , “ Malam , ka kwaɓi almajirinka mana ! ”
Ya amsa ya ce , “ Ina dai gaya muku , ko waɗannan sun yi shiru , to , duwatsu ma sai su ɗauki sowa . ”
Da ya matso kusa , ya kuma hangi birnin , sai ya yi masa kuka ,
ya ce , “ Da ma a ce a yanzu kun san abubuwan da suke kawo salama . Amma ga shi , a yanzu a ɓoye suke a gare ku .
Don lokaci zai auko muku da maƙiyanku za su yi muku ƙawanya , su yi muku zobe , su kuma tsattsare ku ta kowane gefe ,
su fyaɗa ku a ƙasa , ku mutanen birni duka , ba kuma za su bar wani dutse a kan ɗan'uwansa ba a birninku , don ba ku fahimci lokacin da ake sauko muku da alheri ba . ”
Sai ya shiga Haikali , ya fara korar masu sayarwa ,
ya ce musu , “ Ai , a rubuce yake cewa , ‘ Ɗakina zai kasance ɗakin addu'a . ’ Amma ku kun maishe shi kogon 'yan fashi . ”
Kowace rana ya yi ta koyarwa a Haikali . Amma manyan firistoci , da malaman Attaura , da shugabannin jama'a suka nema su hallaka shi .
Suka kuwa rasa abin da za su yi , saboda maganarsa ta ɗauke wa duk jama'a hankali .
Wata rana yana koyar da mutane a Haikali , yana yi musu bishara , sai ga manyan firistoci da malaman Attaura , da shugabanni suka matso ,
suka ce masa , “ Gaya mana da wane izini kake yin abubuwan nan , ko kuwa wa ya ba ka izinin ? ”
Sai ya amsa musu ya ce , “ Ni ma zan yi muku wata tambaya . Ku gaya mini ,
baftismar da Yahaya ya yi , daga Sama take , ko kuwa ta mutum ce ? ”
Sai suka yi muhawwara da juna suka ce , “ In mun ce , ‘ Daga Sama take , ’ sai ya ce , ‘ To , don me ba ku gaskata shi ba ? ’
In kuwa muka ce , ‘ Ta mutum ce , ’ sai duk jama'a su jajjefe mu , don sun tabbata Yahaya annabi ne . ”
Sai suka amsa masa , suka ce , ba su san daga inda take ba .
Yesu ya ce musu , “ Haka ni kuma ba zan faɗa muku ko da wane izini nake yin abubuwan nan ba . ”
Sai ya shiga ba jama'a misalin nan , ya ce , “ Wani mutum ne ya yi garkar inabi , ya ba waɗansu manoma ijararta , ya kuma tafi wata ƙasa , ya daɗe .
Da kakar inabi ta yi , ya aiki wani bawansa a gun manoman nan su ba shi gallar garkar . Amma manoman suka yi masa duka , suka kore shi hannu wofi .
Ya kuma aiki wani bawa , shi ma suka yi masa duka , suka wulakanta shi , suka kore shi hannu wofi .
Har wa yau dai ya aiki na uku , shi kuwa suka yi masa rauni , suka kore shi .
Sai mai garkar ya ce , ‘ Me zan yi ke nan ? Zan aiki ƙaunataccen ɗana . Kila sa ga girmansa . ’
Amma da manoman suka gan shi , suka yi shawara da juna suka ce , ‘ Ai , wannan shi ne magajin . Mu kashe shi mana , gādon ya zama namu . ’
Sai suka jefa shi a bayan shinge , suka kashe shi . To , me ubangidan garkar nan zai yi da su ?
Sai ya zo ya hallaka manoman nan , ya ba waɗansu garkar . ” Da suka ji haka , suka ce , “ Allah ya sawwaƙe ! ”
Amma ya dube su , ya ce , “ Wannan da yake a rubuce fa cewa , ‘ Dutsen da magina suka ƙi , Shi ne ya zama mafificin dutsen gini ? ’
Kowa ya faɗo a kan dutsen nan , sai ya ragargaje , amma wanda dutsen nan ya faɗa wa , niƙe shi zai yi kamar gari . ”
Anan take malaman Attaura da manyan firistoci suka nema su kama Yesu , don sun lura a kansu ne ya ba da misalin , amma suna jin tsoron jama'a .
Sai suka yi ta haƙwansa , suka aiki 'yan rahoto , su kuwa suka nuna kamar su masu adalci ne , da nufin su kama shi a maganarsa , su kuma ba da shi ga mai mulki ya hukunta shi .
Suka tambaye shi suka ce , “ Malam , ai , mun sani maganarka da koyarwarka duk gaskiya ne . Ka ɗauki kowa da kowa daidai , sai koyar da tafarkin Allah sosai kake yi .
Shin , daidai ne mu biya Kaisar haraji , ko kuwa babu ? ”
Shi kuwa ya gane makircinsu , ya ce musu ,
“ Ku nuna mini dinari . Surar wa da sunan wa yake a jikinsa ? ” Suka ce , “ Na Kaisar ne . ”
Sai ya ce musu , “ To , ku ba Kaisar abin da yake na Kaisar , ku kuma ba Allah abin da yake na Allah . ”
Sai suka kasa kama shi a kan wannan magana a gaban mutane . Saboda kuma mamakin amsarsa , suka yi shiru .
Sai waɗansu Sadukiyawa suka zo wurinsa ( su da suke cewa , ba tashin matattu ) ,
suka tambaye shi suka ce , “ Malam , Musa dai ya rubuta mana , cewa idan ɗan'uwan mutum ya mutu , ya bar matarsa ba ɗa , lalle mutumin ya auri matar , ya haifa wa ɗan'uwansa 'ya'ya .
To , an yi waɗansu 'yan'uwa maza guda bakwai . Na farko ya yi aure , ya mutu bai bar na baya ba .
Na biyun ,
da na ukun kuma suka aure ta . Haka dai , duk bakwai ɗin suka aure ta , suka mutu , ba wanda ya bar ɗa .
Daga baya kuma ita matar ta mutu .
To , a tashin matattu , matar wa za ta zama a cikinsu ? Don duk bakwai ɗin sun aure ta . ”
Sai Yesu ya ce musu , “ Mutanen zamanin nan suna aure , suna aurarwa .
Amma waɗanda aka ga sun cancanci samun shiga wancan zamani da kuma tashin nan daga matattu , ba za su yi aure ko aurarwa ba .
Ba shi yiwuwa su sāke mutuwa , don daidai suke da mala'iku , 'ya'yan Allah ne kuwa , da yake 'ya'yan tashin matattu ne .
A game da tashin matattu kuwa , ai , Musa ma ya faɗa , a labarin kurmin , a inda ya kira Ubangiji , Allahn Ibrahim , da Allahn ishaku , da Allahn Yakubu .
Ai , waɗanda Allah shi ne Allahnsu rayayyu ne , ba matattu ba . Don a wurinsa duka rayayyu ne . ”
Sai waɗansu malaman Attaura suka amsa suka ce , “ Malam , ka faɗi daidai . ”
Daga nan kuma ba su yi ƙarfin halin tambayarsa wani abu ba .
Amma ya ce musu , “ Ƙaƙa za su ce Almasihu ɗan Dawuda ne ?
Domin Dawuda da kansa a Zabura ya ce , ‘ Ubangiji ya ce wa Ubangijina , “ Zauna a damana ,
Sai na sa ka take maƙiyanka . ” ’
Dawuda ya ce shi Ubangiji ne . To , ƙaƙa zai zama ɗansa ? ”
Ya ce wa almajiransa a gaban dukan jama'a ,
“ Ku yi hankali da malaman Attaura , masu son yawo a cikin manyan riguna , masu so a gaishe su a kasuwa , masu son mafifitan mazaunai a majami'u , da mazaunan alfarma a wurin biki .
Su ne masu cin kayan gwauraye mata , masu yin doguwar addu'a don ɓad da sawu . Su za a yi wa hukunci mafi tsanani . ”
Yesu ya ɗaga kai ya ga waɗansu masu arziki suna saka sadakarsu a baitulmalin Haikali .
Sai ya ga wata matalauciya gwauruwa ta saka rabin kobo biyu a ciki .
Sai ya ce , “ Hakika , ina gaya muku , abin da matalauciyar gwauruwar nan ta saka a ciki , ya fi na sauran duka .
Domin duk waɗannan sun bayar daga yalwarsu ne , ita kuwa daga cikin rashinta ta ba da duk kuɗinta na abinci . ”
Waɗansu suna zancen Haikali , da yadda aka ƙawata shi da duwatsun alfarma da keɓaɓɓun kayan sadaka , sai ya ce ,
“ In don waɗannan abubuwa da kuke kallo ne , ai , lokaci yana zuwa da ba wani dutsen da za a bari a nan a kan ɗan'uwansa da ba a baje shi ba . ”
Sai suka tambaye shi suka ce , “ Malam , a yaushe za a yi waɗannan abubuwa ? Wace alama kuma za a gani sa'ad da suke shirin aukuwa ? ”
Sai ya ce , “ Ku kula fa kada a ɓad da ku . Don mutane da yawa za su zo da sunana , suna cewa su ne ni , suna kuma cewa , ‘ Lokaci ya yi kusa . ’ To , kada ku bi su .
In kuma kun ji labarin yaƙe-yaƙe da hargitsi , kada ku firgita . Lalle ne wannan ya fara aukuwa , amma ƙarshen tukuna . ”
Sa'an nan ya ce musu , “ Al'umma za ta tasar wa al'umma , mulki ya tasar wa mulki .
Za a yi raurawar ƙasa manya manya , da kuma yunwa , da annoba a wurare dabam dabam . Za a kuma yi al'amura masu bantsoro da manyan alamu daga sama .
Amma kafin wannan duka , za su kama ku , su tsananta muku . Za su miƙa ku ga majami'u da kurkuku , su kuma kai ku a gaban sarakuna da mahukunta saboda sunana .
Wannan zai zama muku hanyar ba da shaida .
Saboda haka , sai ku ƙudura a ranku , a kan ba za ku damu da yadda za ku mai da jawabi ba .
Domin ni ne zan ba ku ikon hurci , da kuma hikima wadda duk abokan adawarku , ba za su iya shanyewa ko musawa ba .
Ko da iyayenku ma da 'yan'uwanku , da danginku , da abokanku , sai sun bāshe ku , su kuma sa a kashe waɗansunku .
Kowa kuma zai ƙi ku saboda sunana .
Amma ba gashin kanku ko ɗaya da zai yi ciwo .
Jurewarku ce za ta fisshe ku . ”
“ Sa'ad da kuka ga rundunonin yaƙi sun kewaye Urushalima , sa'an nan ku tabbata ana kusan ribɗe ta .
Sa'an nan waɗanda suke a ƙasar Yahudiya , su gudu su shiga duwatsu , na birni su fice , na ƙauye kuma kada su shiga birni .
Saboda lokacin sakamako ne , don a cika duk abin da yake a rubuce .
Kaiton masu juna biyu da masu goyo a wannan lokaci ! Don matsanancin ƙunci zai saukar wa ƙasar , da kuma fushin Allah ga jama'ar nan .
Za a kashe waɗansu da kaifin takobi , a kuma kakkama waɗansu a kai su bauta zuwa ƙasashen al'ummai duka . Al'ummai kuma za su tattake Urushalima , har ya zuwa cikar zamaninsu . ”
“ Za a kuma ga alamu a rana , da wata , da taurari , a duniya kuma al'ummai su matsu ƙwarai , suna shan damuwa saboda ƙugin teku da na raƙuman ruwa .
Mutane za su suma don tsoro , da kuma fargaban al'amuran da suke aukuwa ga duniya , don za a girgiza manyan abubuwan da suke a sararin sama .
A sa'an nan ne za su ga Ɗan Mutum yana zuwa a cikin gajimare da iko da ɗaukaka mai yawa .
Sa'ad da waɗannan al'amura suka fara aukuwa , sai ku ɗaga kai ku dubi sama , domin fansarku ta yi kusa . ”
Sai ya ba su wani misali , ya ce , “ Ku dubi itacen ɓaure da dukan itatuwa ,
da zarar sun fara toho , kuna gani , ku da kanku kun san damuna ta yi kusa ke nan .
Haka kuma sa'ad da kuka ga waɗannan al'amura suna aukuwa , ku sani Mulkin Allah ya gabato .
Hakika , ina gaya muku , zamanin nan ba zai shuɗe ba , sai duk abubuwan nan sun auku .
Sararin sama da ƙasa za su shuɗe , amma maganata ba za ta shuɗe ba . ”
“ Ku kula da kanku fa , kada zuciyarku ta zarme da yawan shaye-shaye da buguwa , da kuma taraddadin wannan duniya , har ba labari ranar nan ta mamaye ku kamar tarko .
Don haka , za ta auka wa mazaunan duniya duk , kowa da kowa .
Koyaushe ku zauna a faɗake , kuna addu'a ku sami ikon tsere wa dukan waɗannan al'amura da za su auku , ku kuma tsaya a gaban Ɗan Mutum . ”
Kullum da rana yakan koyar a Haikali , da dare kuma yakan fita ya kwana a dutsen da ake ce da shi Dutsen Zaitun .
Da sassafe kuma dukan mutane sukan zo wurinsa a Haikali su saurare shi .
To , idin abinci marar yisti , wanda ake ce da shi Idin Ƙetarewa , ya gabato .
Sai manyan firistoci da malaman Attaura suka yi ta neman yadda za su kashe shi , amma kuwa suna tsoron jama'a .
Sai Shaiɗan ya shiga a cikin Yahuza , wanda ake kira Iskariyoti , ɗaya daga cikin sha biyun nan .
Sai ya tafi ya yi shawara da manyan firistoci da shugabannin dogaran Haikali a kan yadda zai bāshe shi a gare su .
Sai suka yi murna , suka kuma yi alkawarin ba shi kuɗi .
Shi kuwa ya yarda , ya kuma nemi hanyar bāshe shi a gare su a bayan idon jama'a .
Sai rana idin abinci marar yisti ta zo , wato , rana da ake yanka ɗan ragon Idin Ƙetarewa .
Sai Yesu ya aiki Bitrus da Yahaya , ya ce musu , “ Ku je ku shirya mana Jibin Ƙetarewa mu ci . ”
Suka ce masa , “ A ina kake so mu shirya ? ”
Ya ce musu , “ Ga shi , da shigarku gari , za ku gamu da wani mutum a ɗauke da tulun ruwa . Ku bi shi har zuwa cikin gidan da ya shiga .
Ku ce wa maigidan , ‘ Malam ya ce , ina masaukin da zai ci Jibin Ƙetarewa da almajiransa ? ’
Shi kuwa zai nuna muku wani babban soron bene mai kaya a shirye . A nan za ku shirya mana . ”
Sai suka tafi , suka kuwa tarar kamar yadda ya faɗa musu , suka shirya Jibin Ƙetarewa .
Da lokaci ya yi , sai ya zauna cin abinci , manzanninsa kuma suna tare da shi .
Ya ce musu , “ Ina so ƙwarai ko dā ma in ci jibin nan na Ƙetarewa tare da ku , kafin in sha wuya .
Gama ina gaya muku ba zan ƙara cin sa ba , sai an cika shi a Mulkin Allah . ”
Sai ya karɓi ƙoƙo , bayan da ya yi godiya ga Allah , ya ce , “ Ungo wannan , ku shassha .
Ina gaya muku , daga yanzu , ba zan ƙara shan ruwan inabi ba , sai Mulkin Allah ya bayyana . ”
Sai ya ɗauki gurasa , bayan da ya yi godiya ga Allah , ya gutsuttsura , ya ba su , ya ce , “ Wannan jikina ne da za a bayar dominku . Ku riƙa yin haka , domin tunawa da ni . ”
Haka kuma , bayan jibi , ya ɗauki ƙoƙon , ya ce , “ Ƙoƙon nan sabon alkawari ne , da aka tabbatar da jinina da za a bayar dominku .
Amma ga shi , mai bāshe ni ɗin nan yana ci a akushi ɗaya da ni .
Lalle Ɗan Mutum zai ƙaura kamar yadda aka ƙaddara , duk da haka , kaiton mutumin nan da yake ba da shi ! ”
Sai suka fara tambayar juna ko wane ne a cikinsu zai yi haka . Musu a kan Ko wane ne Babba Musu a kan Ko wane ne Babba
Sai musu ya tashi a tsakaninsu , a kan ko wane ne babbansu .
Sai ya ce musu , “ Sarakunan al'ummai sukan nuna musu iko , mahukuntansu kuma sukan nema a ce da su , ‘ Mataimakan jama'a . ’
Amma ku kam ba haka ba . Sai dai wanda yake babba a cikinku yă zama kamar ƙarami , shugaba kuwa yă zama kamar mai hidima .
Wa ya fi girma ? Wanda ya zauna cin abinci , ko kuwa mai hidimar ? Ashe , ba wanda ya zauna cin abinci ba ne ? Ga shi kuwa , ina a cikinku kamar mai hidima .
“ Ku ne kuka tsaya a gare ni a gwaje-gwajen da na sha .
Kamar yadda Ubana ya ba ni mulki , haka , ni ma nake ba ku iko ,
ku ci ku sha tare da ni a mulkina , ku kuma zauna a kursiyai , kuna hukunta kabilan nan goma sha biyu na Isra'ila . Bitrus zai yi Musun Sanin Yesu Bitrus zai yi Musun Sanin Yesu
“ Bitrus , ya Bitrus , Shaiɗan ya nemi izinin sheƙe ku kamar alkama , ya kuwa samu .
Ni kuwa na yi maka addu'a , kada bangaskiyarka ta kāsa . Kai kuma , bayan da ka juyo , sai ka ƙarfafa 'yan'uwanka . ”
Bitrus ya ce masa , “ Ya Ubangiji , a shirye nake in bi ka har cikin kurkuku , ko kuma Lahira . ”
Yesu ya ce , “ Ina dai gaya maka Bitrus , a yau ma , kafin carar zakara , za ka yi musun sanina sau uku . ”
Ya kuma ce musu , “ Sa'ad da na aike ku ba kuɗi a ɗamararku , ba burgami , ba takalma , akwai abin da kuka rasa ? ” Suka ce , “ Babu . ”
Ya ce musu , “ Amma a yanzu duk mai jakar kuɗi yă ɗauka , haka kuma mai burgami . Wanda kuwa ba shi da takobi , ya sayar da mayafinsa ya saya .
Ina dai gaya muku , lalle ne a cika wannan Nassi a kaina cewa , ‘ An lasafta shi a cikin masu laifi . ’ Gama abin da aka faɗa a kaina , tabbatarsa ta zo . ”
Sai suka ce , “ Ya Ubangiji , ai ga takuba biyu . ” Ya ce musu , “ Ya isa . ”
Sai ya fita ya tafi Dutsen Zaitun , kamar yadda ya saba yi . Almajiransa kuwa suka bi shi .
Da ya iso wurin , ya ce musu , “ Ku yi addu'a , kada ku faɗa ga gwaji . ”
Sai ya ɗan rabu da su misalin nisan jifa , ya durƙusa , ya yi addu'a .
Ya ce , “ Ya Uba , in dai ka yarda , ka ɗauke mini ƙoƙon wahalar nan . Duk da haka dai , ba nufina ba , sai naka za a bi ” [
Sai wani mala'ika ya bayyana a gare shi daga Sama , yana ƙarfafa shi .
Domin kuma yana shan wahala gaya , sai ya ƙara himmar addu'a , har jiɓinsa yana ɗiɗɗiga ƙasa kamar manyan ɗarsashin jini . ]
Da ya tashi daga addu'a , ya koma wurin almajiran , ya tarar suna barci saboda baƙin ciki .
Sai ya ce musu , “ Don me kuke barci ? Ku tashi , ku yi addu'a , kada ku faɗa ga gwaji . ”
Kafin ya rufe baki , sai ga taron jama'a suka zo , mutumin da ake kira Yahuza , ɗaya daga cikin sha biyun nan , yake yi musu jagaba . Sai ya matso kusa da Yesu , don ya sumbace shi .
Amma Yesu ya ce masa , “ Yahuza , ashe , da sumba za ka ba da Ɗan Mutum ? ”
Da na kusa da shi suka ga abin da za a yi , suka ce , “ Ya Ubangiji , mu yi sara da takuba ne ? ”
Sai ɗayansu ya kai wa bawan babban firist sara , ya ɗauke masa kunnensa na dama .
Yesu ya amsa ya ce , “ Ku ƙyale su haka . ” Sai ya taɓa kunnen bawan , ya warkar da shi .
Yesu kuma ya ce wa waɗanda suka tasar masa , wato , manyan firistoci da shugabannin dogaran Haikali da shugabannin jama'a , “ Kun fito ne da takuba da kulake , kamar masu kama ɗan fashi ?
Sa'ad da nake tare da ku kowace rana a cikin Haikali , ba ku miƙa hannu garin ku kama ni ba . Amma wannan lokacinku ne da na ikon duhu . ” Bitrus ya yi Musun Sanin Yesu Bitrus ya yi Musun Sanin Yesu
Sai suka kama shi , suka tafi da shi , suka kai shi a cikin gidan babban firist . Bitrus kuwa yana biye daga nesa nesa .
Da suka hura wuta a tsakar gida suka zazzauna , Bitrus ma ya zauna a cikinsu .
Sai wata baranya ta gan shi a zaune a hasken wuta , ta zura masa ido , ta ce , “ Ai , mutumin nan ma , tare da shi yake . ”
Amma ya musa ya ce , “ Ke , ban ma san shi ba . ”
Bayan ɗan lokaci kaɗan kuma , sai wani ya gan shi , ya ce , “ Kai ma , ai , ɗayansu ne . ” Amma Bitrus ya ce , “ Ya mutum , ba haka ba ne . ”
Bayan wajen sa'a guda sai wani ya nace , ya ce , “ Ba shakka mutumin nan ma tare da shi yake , don Bagalile ne . ”
Amma Bitrus ya ce , “ Haba , ban ma san abin da kake faɗa ba . ” Anan take , kafin ya rufe baki , sai zakara ya yi cara .
Sai Ubangiji ya juya ya dubi Bitrus . Bitrus kuwa ya tuna da maganar da Ubangiji ya faɗa masa cewa , “ A yau ma kafin carar zakara , za ka yi musun sanina sau uku . ”
Sai ya fita waje , ya yi ta rusa kuka .
Sai mutanen da suke riƙe da Yesu suka yi tayi masa ba'a , suna dukansa .
Suka ɗaure masa idanu , suka tambaye shi , suka ce , “ Yi annabci ! Wa ya buge ka ? ”
Suka kuma yi tayi masa baƙaƙen maganganu masu yawa , suna zaginsa .
Da gari ya waye sai majalisar shugabannin jama'a ta haɗu , da manyan firistoci da kuma malaman Attaura . Suka kai shi ɗakin majalisarsu suka ce ,
“ To , in kai ne Almasihu , gaya mana . ” Amma ya ce musu , “ Ko na gaya muku , ba za ku gaskata ba .
In kuma na yi muku tambaya , ba za ku mai da jawabi ba .
Amma a nan gaba , Ɗan Mutum zai zauna a dama na Allah Mai iko . ”
Duk suka ce , “ Ashe , kai ɗin nan Ɗan Allah ne ? ” Sai ya ce musu , “ Yadda kuka faɗa , ni ne . ”
Sai suka ce , “ Wace shaida kuma za mu nema ? Ai , mun ji da kanmu daga bakinsa . ”
Duk taronsu sai suka tashi , suka kai shi a gaban Bilatus .
Sai suka fara kai ƙararsa , suna cewa , “ Mun sami mutumin nan yana ɓad da jama'armu , yana hana a biya Kaisar haraji , yana cewa , shi ne Almasihu , sarki kuma . ”
Sai Bilatus ya tambaye shi ya ce , “ Ashe , kai ɗin nan , kai ne Sarkin Yahudawa ? ” Yesu ya amsa ya ce , “ Yadda ka faɗa . ”
Bilatus ya ce wa manyan firistoci da taro masu yawa , “ Ban sami mutumin nan da wani laifi ba . ”
Sai suka fara matsa masa lamba , suna cewa , “ Yana ta da hankalin jama'a , yana koyarwa a dukan ƙasar Yahudiya , tun daga ƙasar Galili har zuwa nan . ”
Da Bilatus ya ji haka , ya tambaya ko mutumin nan Bagalile ne .
Da ya ji Yesu a ƙarƙashin mulkin Hirudus yake , sai ya aika da shi wurin Hirudus , don shi ma yana Urushalima a lokacin .
Da Hirudus ya ga Yesu , ya yi murna ƙwarai , saboda tun da daɗewa yake son ganinsa , don ya riga ya ji labarinsa , yana kuma fata ya ga wata mu'ujiza da Yesu zai yi .
Sai ya yi tayi masa tambayoyi da yawa , amma bai amsa masa da kome ba .
Manyan firistoci da malaman Attaura suna nan a tsaitsaye , suna tsananta kai ƙararrakinsa ainun .
Sai Hirudus da sojansa suka wulakanta shi , suka yi masa ba'a , da suka sa masa tufafi masu ƙawa kuma , suka mai da shi wurin Bilatus .
A ran nan sai Hirudus da Bilatus suka yi sulhu , don dā abokan gāba ne .
Bilatus ya tara manyan firistoci da shugabanni da kuma jama'a ,
ya ce masu , “ Kun kawo mini mutumin nan a kan , cewa yana ɓad da jama'a , na kuwa tuhunce shi a gabanku , amma ban same shi da wani laifi a ƙararrakinsa da kuka kawo ba .
Hirudus ma bai samu ba , don ya komo mana da shi . Ga shi kuwa , bai yi wani abu da ya cancanci kisa ba .
Saboda haka , zan yi masa bulala in sake shi . ” [
A lokacin idi kuwa lalle ne ya sakar musu ɗaurarre guda . ]
Amma duk suka ɗauki ihu gaba ɗaya , suna cewa , “ A yi da wannan ɗin , a sakar mana Barabbas ! ”
( Barabbas shi ne wani mutum da aka jefa a kurkuku , saboda wani tawayen da aka yi a birni , da kuma kisankai . )
Sai Bilatus ya sāke yi musu magana , don yana so ya saki Yesu .
Amma suka yi ta ƙwala ihu , suna cewa , “ A gicciye shi ! A gicciye shi ! ”
Ya sāke faɗa musu , a faɗa ta uku , “ Ta wane hali ? Wane mugun abu ya yi ? Ai , ban sami dalilin kisa a gare shi ba . Saboda haka , zan yi masa bulala in sake shi . ”
Amma suka yi ta matsa lamba , suna ɗaga murya , suna cewa a gicciye shi , har surutunsu ya yi rinjaye .
Sai Bilatus ya zartar da hukunci a biya musu bukata .
Ya kuwa sakar musu wanda suka roƙa , wato , wanda aka jefa a kurkuku a kan laifin tawaye da kuma kisankai . Amma ya ba da Yesu , su yi masa abin da suke so .
Suna tafiya da Yesu ke nan , sai suka cafke wani , mai suna Saminu Bakurane , yana zuwa daga ƙauye , suka ɗora masa gicciye , yă ɗauka ya bi Yesu .
Sai taron mutane masu yawan gaske suka bi shi , da waɗansu mata da suke kuka , suke kuma gunji saboda shi .
Amma Yesu ya juya zuwa gare su , ya ce , “ Ya ku matan Urushalima , ku bar yi mini kuka , sai dai ku yi wa kanku da kuma 'ya'yanku ,
don lokaci yana zuwa da za ku ce , ‘ Albarka tā tabbata ga matar bakararru , waɗanda ba su taɓa haihuwa ba , waɗanda kuma ba a taɓa shan mamansu ba . ’
Sa'an nan ne za su fara ce wa manyan duwatsu , ‘ Ku faɗo a kanmu , ’ su kuma ce da tsaunuka , ‘ Ku binne mu . ’
In fa irin abubuwan nan suna faruwa ga ɗanye , yaya zai zama ga ƙeƙasasshe ? ”
Waɗansu mutum biyu kuma masu laifi , aka kai su a kashe su tare da shi .
Da suka isa wurin da ake ce da shi Ƙoƙwan Kai , a nan suka gicciye shi , da kuma masu laifin nan , ɗaya a damansa , ɗaya a hagun .
Sai Yesu ya ce , “ Ya Uba , ka yi musu gafara , don ba su san abin da suke yi ba . ” Suka rarraba tufafinsa , suna kari'a a kansu .
Mutane da suke a tsaitsaye , suna kallo . Shugabanni kuma suka yi masa ba'a , suka ce , “ Ya ceci waɗansu , to , ya ceci kansa mana , in shi ne Almasihu na Allah zaɓaɓɓensa ! ”
Soja kuma suka yi masa ba'a , suka matso , suka miƙa masa ruwan tsami ,
suna cewa , “ In kai ne Sarkin Yahudawa , to , ka cece kanka mana ! ”
Sama da shi kuma aka yi wani rubutu cewa , “ Wannan shi ne Sarkin Yahudawa . ”
Sai ɗaya daga cikin masu laifin , da aka gicciye ya yi masa baƙar magana ya ce , “ Shin , ba kai ne Almasihu ba ? To , ceci kanku mana , duk da mu ! ”
Amma ɗayan ya amsa , ya kwaɓe shi , ya ce , “ Kai ko tsaron Allah ma ba ka yi , kai , da yake hukuncinka daidai da nasa ?
Mu kam , daidai aka yi mana , don hakika sakamakon aikinmu muka samu , amma mutumin nan bai yi wani laifi ba . ”
Ya kuma ce , “ Ya Yesu , ka tuna da ni , a sa'ad da ka shiga sarautarka . ”
Yesu ya ce masa , “ Hakika , ina gaya maka , yau ma za ka kasance tare da ni a Firdausi . ”
To , a wajen tsakar rana ne kuwa , sai duhu ya rufe ƙasa duka , har zuwa ƙarfe uku na yamma .
Hasken rana ya dushe . Labulen da yake a cikin Haikali ya tsage gida biyu .
Sai Yesu ya ɗaga murya da ƙarfi ya ce , “ Ya Uba , na sa ruhuna a ikonka . ” Da ya faɗi haka kuwa , sai ya cika .
Sa'ad da jarumin ya ga abin da ya gudana , sai ya girmama Allah ya ce , “ Hakika mutumin nan marar laifi ne ! ”
Sa'ad da duk taro masu yawa , waɗanda suka zo kallo suka ga abin da ya faru , suka koma , suna bugun ƙirjinsu .
Amma duk idon sani , da kuma matan da suka biyo shi , tun daga ƙasar Galili , suka tsaya daga nesa , suna duban waɗannan abubuwa .
To , akwai wani mutum mai suna Yusufu , mutumin Arimatiya , wani garin Yahudawa , shi ɗan majalisa ne , nagari ne , adali kuma .
Shi kuwa dā ma bai yarda da shawararsu , da kuma abin da suka yi ba , yana kuwa sauraron bayyanar Mulkin Allah .
Shi ne ya tafi wurin Bilatus , ya roƙa a ba shi jikin Yesu .
Sai ya sauko da shi , ya sa shi a likkafanin lilin , ya sa shi a wani kabari da aka fafe dutse aka yi , wanda ba a taɓa sa kowa ba .
Ran nan kuwa ranar shiri ce , Asabar kuma ta doso .
Matan nan kuwa da suka zo tare da shi daga ƙasar Galili , suka bi baya , suka duba kabarin da yadda kuma aka sa jikinsa .
Sai suka koma , suka shirya kayan ƙanshi da man shafawa . Ran Asabar kuwa , sai suka huta bisa ga umarni .
A ranar farko ta mako kuwa , da asussuba , suka je wurin kabarin da kayan ƙanshi da suka shirya .
Sai suka tarar an mirgine dutsen daga kabarin .
Suka shiga ciki , amma ba su sami jikin Ubangiji ba .
Tun suna cikin damuwa da abin , sai kawai ga waɗansu mutum biyu a tsaye a kusa da su , saye da tufafi masu ƙyalƙyali .
Don tsoro , matan suka sunkuyar da kansu a ƙasa . Mutanen suka ce musu , “ Don me kuke neman rayayye a cikin matattu ?
Ai , ba ya nan , ya tashi . Ku tuna yadda ya gaya muku tun yana Galili
cewa , ‘ Lalle ne a ba da Ɗan Mutum ga mutane masu zunubi , a gicciye shi , a rana ta uku kuma ya tashi . ’ ”
Sai suka tuna da maganarsa .
Da suka dawo daga kabarin suka shaida wa goma sha ɗayan nan , da kuma duk sauransu , dukan waɗannan abubuwa .
To , Maryamu Magadaliya , da Yuwana , da Maryamu uwar Yakubu , da kuma sauran matan da suke tare da su , su ne suka gaya wa manzannin waɗannan abubuwa .
Su kuwa sai maganar nan ta zama musu kamar zance ne kawai , suka ƙi gaskatawa .
Amma Bitrus ya tashi , ya doshi kabarin da gudu . Ya duƙa , ya leƙa a ciki , ya ga likkafanin lilin a ajiye a waje ɗaya . Sai ya koma gida yana al'ajabin abin da ya auku .
A ran nan kuma sai ga waɗansu biyu suna tafiya wani ƙauye , mai suna Imuwasu , nisansa daga Urushalima kuwa kusan mil bakwai ne .
Suna ta zance da juna a kan dukan al'amuran da suka faru .
Ya zamana tun suna magana , suna tunani tare , sai Yesu da kansa ya matso , suka tafi tare .
Amma idanunsu a rufe , har ba su gane shi ba .
Yesu ya ce musu , “ Wace magana ce kuke yi da juna a tafe ? ” Sai suka tsaya cik , suna baƙin ciki .
Sai ɗayansu , mai suna Kiliyobas , ya amsa masa ya ce , “ Ashe , kai kaɗai ne baƙo a Urushalima , da ba ka san abubuwan da suka faru a can , a 'yan kwanakin nan ba ? ”
Sai ya ce musu , “ Waɗanne abubuwa ? ” Suka ce masa , “ A game da Yesu Banazare ne , wanda yake annabi mai manyan ayyuka da ƙwaƙƙwarar magana a gaban Allah da dukan mutane ,
da kuma yadda manyan firistoci da shugabanninmu suka ba da shi don a yi masa hukuncin kisa , suka kuwa gicciye shi .
Dā kuwa muna bege shi ne zai fanshi Isra'ila . Hakika kuma , bayan wannan duka , yau kwana uku ke nan da aukuwar wannan abu .
Har wa yau kuma , waɗansu mata na cikinmu , sun ba mu al'ajabi . Don sun je kabarin da sassafe ,
da ba su sami jikinsa ba , suka komo , suka ce har ma an yi musu wahayi , sun ga mala'ikun da suka ce yana da rai .
Waɗansunsu da suke tare da mu kuma , suka je kabarin , suka tarar kamar yadda matan suka faɗa , amma shi , ba su gan shi ba . ”
Sai Yesu ya ce musu , “ Ya ku mutane marasa fahimta , masu nauyin gaskata duk abin da annabawa suka faɗa !
Ashe , ba wajibi ne Almasihu ya sha wuyar waɗannan abubuwa ba , ya kuma shiga ɗaukakarsa ? ”
Sai ya fara ta kan littattafan Musa da na dukan annabawa , ya yi ta bayyana musu abubuwan da suka shafe shi a dukan Littattafai .
Sai suka kusato ƙauyen da za su . Ya yi kamar zai ci gaba ,
suka matsa masa suka ce , “ Sauka a wurinmu , ai , magariba ta doso , rana duk ta tafi . ” Sai ya sauka a wurinsu .
Sa'ad da yake cin abinci tare da su , sai ya ɗauki gurasa , ya yi wa Allah godiya , ya gutsura , ya ba su .
Idonsu ya buɗe , suka kuma gane shi . Sai ya ɓace musu .
Suka ce wa juna , “ Ashe , zuciyarmu ba ta yi annuri ba , sa'ad da yake a hanya , yana bayyana mana Littattafai ? ”
Anan take , suka tashi suka koma Urushalima , suka sami sha ɗayan nan tare gu ɗaya , da kuma waɗanda suke tare da su ,
suna cewa , “ Hakika Ubangiji ya tashi , har ya bayyana ga Bitrus ! ”
Su kuma suka ba da labarin abin da ya faru a hanya , da kuma yadda suka gane shi a wajen gutsura gurasa .
Suna a cikin faɗar waɗannan abubuwa , sai ga Yesu da kansa a tsaye a tsakiyarsu , ya ce musu , “ Salama a gare ku ! ”
Amma suka firgita , tsoro ya kama su , suka zaci fatalwa suke gani .
Sai ya ce musu , “ Don me kuka firgita , kuke kuma tantama a zuciyarku ?
Ku dubi hannuwana da ƙafafuna , ai , ni ne da kaina . Ku taɓa ni , ku ji , don fatalwa ba ta da nama da ƙashi , yadda kuke gani nake da su . ”
Da ya faɗi haka , ya nuna musu hannuwansa da ƙafafunsa .
Amma tun suna da sauran shakka saboda tsananin farin ciki da mamaki , sai ya ce musu , “ Kuna da wani abinci a nan ? ”
Sai suka ba shi wata tsokar gasasshen kifi .
Ya kuwa karɓa , ya ci a gabansu .
Ya kuma ce musu , “ Wannan ita ce maganata da na gaya muku tun muna tare , cewa lalle ne a cika duk abin da yake a rubuce , a game da ni a Attaura ta Musa , da littattafan annabawa , da kuma Zabura . ”
Sa'an nan ya wayar da hankalinsu su fahimci Littattafai ,
ya kuma ce musu , “ Haka yake a rubuce , cewa wajibi ne Almasihu ya sha wuya , a rana ta uku kuma ya tashi daga matattu ,
a kuma yi wa dukan al'ummai wa'azi su tuba , a gafarta musu zunubansu saboda sunansa . Za a kuwa fara daga Urushalima .
Ku ne shaidun waɗannan abubuwa .
Ga shi , ni zan aiko muku da abin da Ubana ya alkawarta . Amma ku dakata a birni tukuna , har a yi muku baiwar iko daga Sama . ”
Sai ya kai su a waje har jikin Betanya . Ya ɗaga hannuwansa ya sa musu albarka .
Yana sa musu albarka ke nan , sai ya rabu da su , aka ɗauke shi zuwa sama .
Su kuwa suka yi masa sujada , suka koma Urushalima , suna matuƙar farin ciki .
Ko yaushe kuma suna a Haikali suna yabon Allah .
Tun fil'azal akwai Kalma , Kalman nan kuwa tare da Allah yake , Kalman nan kuwa Allah ne .
Shi ne tun fil'azal yake tare da Allah .
Dukan abubuwa sun kasance ta gare shi ne , ba kuma abin da ya kasance na abubuwan da suka kasance , sai ta game da shi .
Shi ne tushen rai , wannan rai kuwa shi ne hasken mutane .
Haske na haskakawa cikin duhu , duhun kuwa bai rinjaye shi ba .
Akwai wani mutum da Allah ya aiko , mai suna Yahaya .
Shi fa ya zo shaida ne , domin ya shaidi hasken , kowa yă ba da gaskiya ta hanyarsa .
Ba shi ne hasken ba , ya zo ne domin ya shaidi hasken .
Akwai hakikanin haske mai shigowa duniya da yake haskaka kowane mutum .
Dā yana duniyar ma ta wurinsa ta kasance , duk da haka duniya ba ta san shi ba .
Ya zo ga abin mulkinsa ne , jama'arsa kuwa ba ta karɓe shi ba .
Amma duk iyakar waɗanda suka karɓe shi , wato , masu gaskatawa da sunansa , ya ba su ikon zama 'ya'yan Allah ,
wato , waɗanda aka haifa ba daga jini ba , ba daga nufin jiki ko nufin mutum ba , amma daga wurin Allah .
Kalman nan kuwa ya zama mutum , ya zauna a cikinmu , yana mai matuƙar alheri da gaskiya . Mun kuma dubi ɗaukakarsa , ɗaukaka ce ta makaɗaicin Ɗa daga wurin Ubansa .
Yahaya ya shaida shi , ya ɗaga murya ya ce , “ Wannan shi ne wanda na ce , ‘ Mai zuwa bayana ya zama shugabana , domin dā ma yana nan tun ba ni . ’ ”
Dukanmu kuwa daga falalarsa muka samu , alheri kan alheri .
Domin Shari'a , ta hannun Musa aka ba da ita , alheri da gaskiya kuwa ta wurin Yesu Almasihu suka kasance .
Ba mutumin da ya taɓa ganin Allah daɗai . Makaɗaicin Ɗa , wanda yake yadda Allah yake , wanda kuma yake a wurin Uba , shi ne ya bayyana shi .
Wannan kuwa ita ce shaidar Yahaya , wato , sa'ad da Yahudawa suka aiki firistoci da Lawiyawa daga Urushalima su tambaye shi , ko shi wane ne .
Sai ya faɗi gaskiya , bai yi musu ba , gaskiya ya faɗa ya ce , “ Ba ni ne Almasihu ba . ”
Sai suka tambaye shi , “ To , yaya , Iliya ne kai ? ” Ya ce , “ A'a , ba shi ba ne . ” Suka ce , “ Kai ne annabin nan ? ” Ya ce , “ A'a . ”
Sai suka ce masa , “ To , wane ne kai , domin mu sami amsar da za mu mayar wa waɗanda suka aiko mu ? Me kake ce da kanka ? ”
Ya ce , “ Ni murya ce ta mai kira a jeji , mai cewa , ‘ Ku gyara wa Ubangiji tafarki , ’ yadda Annabi Ishaya ya faɗa . ”
Su kuwa , Farisiyawa ne suka aiko su .
Sai suka tambaye shi suka ce , “ To , don me kake yin baftisma in kai ba Almasihu ba ne , ba kuwa Iliya ba , ba kuma annabin nan ba ? ”
Sai Yahaya ya amsa musu ya ce , “ Ni kam , da ruwa nake baftisma , amma da wani nan tsaye a cikinku wanda ba ku sani ba ,
shi ne mai zuwa bayana , wanda ko maɓallin takalminsa ma , ban isa in kwance ba . ”
An yi wannan a Betanya ne , a hayin Kogin Urdun , inda Yahaya yake yin baftisma . “ Ga Ɗan Rago na Allah ” “ Ga Ɗan Rago na Allah ”
Kashegari Yahaya ya tsinkayo Yesu na nufo shi , sai ya ce , “ Kun ga , ga Ɗan Rago na Allah , wanda zai ɗauke zunubin duniya !
Wannan shi ne wanda na ce , ‘ Wani yana zuwa bayana , wanda ya zama shugabana , domin dā ma yana nan tun ba ni . ’
Dā kam , ban san shi ba , sai domin a bayyana shi ga Isra'ila na zo , nake baftisma da ruwa . ”
Yahaya ya yi shaida ya ce , “ Na ga Ruhu na saukowa kamar kurciya daga sama , ya kasance a kansa .
Dā kam , ban san shi ba , shi dai wanda ya aiko ni in yi baftisma da ruwa , shi ne ya ce mini , ‘ Wanda ka ga Ruhun na sauko masa , yana kuma kasance a kansa , shi ne mai yin baftisma da Ruhu Mai Tsarki . ’
Na kuwa gani , na kuma yi shaida , cewa , wannan Ɗan Allah ne . ”
Kashegari kuma Yahaya na tsaye da almajiransa biyu .
Yana duban Yesu na tafiya , sai ya ce , “ Kun ga , ga Ɗan Rago na Allah ! ”
Almajiran nan biyu suka ji ya faɗi haka , sai suke bi Yesu .
Yesu ya waiwaya ya ga suna biye da shi , sai ya ce musu , “ Me kuke nema ? ” Suka ce masa , “ Ya Rabbi , wato , Malam ke nan , ina kake da zama ? ”
Sai ya ce musu , “ Ku zo ku gani . ” Sai suka je suka ga inda yake da zama , suka kuwa yini tare da shi . Wajen ƙarfe huɗu na yamma ne kuwa .
Ɗaya daga cikin biyun nan da suka ji maganar Yahaya suka kuma bi Yesu , Andarawas ne , ɗan'uwan Bitrus .
Sai ya fara nemo ɗan'uwansa Bitrus , ya ce masa , “ Mun sami Almasihu , ” wato , shafaffe .
Sai ya kai shi wurin Yesu . Yesu ya dube shi , ya ce , “ Wato , kai ne Saminu ɗan Yahaya ? Za a kira ka Kefas , ” wato , Bitrus .
Kashegari Yesu ya yi niyyar zuwa ƙasar Galili . Sai ya sami Filibus , ya ce masa , “ Bi ni . ”
Filibus kuwa mutumin Betsaida ne , garin su Andarawas da Bitrus .
Filibus ya sami Nata'ala , ya ce masa , “ Mun sami wanda Musa ya rubuta labarinsa a Attaura , annabawa kuma suka rubuta labarinsa , wato , Yesu Banazare , ɗan Yusufu . ”
Nata'ala ya ce masa , “ A iya samun wani abin kirki a Nazarat kuwa ? ” Sai Filibus ya ce masa , “ Taho dai , ka gani . ”
Yesu ya ga Nata'ala na nufo shi , sai ya yi zancensa ya ce , “ Kun ga , ga Ba'isra'ile na gaske wanda ba shi da ha'inci ! ”
Nata'ala ya ce masa , “ A ina ka san ni ? ” Yesu ya amsa masa ya ce , “ Tun kafin Filibus ya kira ka , sa'ad da kake gindin ɓaure , na gan ka . ”
Sai Nata'ala ya amsa masa ya ce , “ Ya Shugaba , kai Ɗan Allah ne ! Kai Sarkin Isra'ila ne ! ”
Yesu ya amsa ya ce , “ Wato , domin na ce maka na gan ka a gindin ɓaure ne kake ba da gaskiya ? Ai , za ka ga al'amuran da suka fi haka ma . ”
Yesu kuma ya ce masa , “ Lalle hakika , ina gaya muku , za ku ga sama ta dāre , mala'ikun Allah suna hawa da sauka ga Ɗan Mutum . ”
A rana ta uku sai aka yi bikin aure a Kana ta ƙasar Galili . Mahaifiyar Yesu kuwa tana nan ,
aka kuma gayyaci Yesu da almajiransa .
Da ruwan inabi ya gaza , mahaifiyar Yesu ta ce masa , “ Ba su da sauran ruwan inabi . ”
Yesu ya ce mata , “ Iya , ai , wannan magana ba taki ba ce . Lokacina bai yi ba tukuna . ”
Sai mahaifiyar Yesu ta ce wa barorin , “ Duk abin da ya ce ku yi , sai ku yi . ”
A wurin kuwa akwai randuna shida na dutse a ajijjiye , bisa ga al'adar Yahudawa ta tsarkakewa , kowacce tana cin wajen tulu shida shida .
Sai Yesu ya ce musu , “ Ku cika randunan nan da ruwa . ” Suka ciccika su fal .
Sa'an nan ya ce musu , “ To , yanzu ku ɗiba , ku kai wa uban bikin . ” Sai suka kai .
Da uban bikin ya kurɓi ruwan da yanzu aka mayar ruwan inabi , bai kuwa san inda aka samo shi ba ( amma barorin da suka ɗebo ruwan sun sani ) , ya yi magana da ango ,
ya ce , “ Kowa , ai , kyakkyawan ruwan inabi yakan fara bayarwa , bayan mutane sun shassha , sa'an nan kuma ya kawo wanda ya gaza na farin kyau . Amma kai ka ɓoye kyakkyawan ruwan inabin sai yanzu ! ”
Wannan ce mu'ujizar farko da Yesu ya yi , ya kuwa yi ta ne a Kana ta ƙasar Galili , ya bayyana ɗaukakarsa . Almajiransa kuma suka gaskata da shi .
Bayan haka sai ya tafi Kafarnahum , da shi da mahaifiyarsa , da 'yan'uwansa , da kuma almajiransa , suka zauna a can 'yan kwanaki .
Idin Ƙetarewa na Yahudawa ya matso , sai Yesu ya tafi Urushalima .
A cikin Haikali ya sami waɗansu dillalan shanu , da na tumaki , da na tattabarai , da kuma 'yan canjin kuɗi zaune wurin aikinsu .
Sai ya tufka bulala mai harsuna ta igiya , ya kore su duka daga Haikalin , har da tumakin da shanun , ya kuma watsar da kuɗin 'yan canjin , ya birkice teburorinsu .
Ya ce da dillalan tattabarai , “ Ku kwashe waɗannan daga nan , kada ku mai da Haikalin Ubana kasuwa . ”
Sai almajiransa suka tuna a rubuce yake cewa , “ Kishin Haikalinka ya ci raina matuƙa . ”
Sai Yahudawa suka amsa masa suka ce , “ Wace mu'ujiza za ka nuna mana da kake haka ? ”
Yesu ya amsa musu ya ce , “ Ku rushe Haikalin nan , ni kuwa in ta da shi a cikin kwana uku . ”
Yahudawa suka ce , “ Sai fa da aka shekara arba'in da shida ana ginin Haikalin nan , kai kuwa a cikin kwana uku za ka ta da shi ? ”
Amma haikalin da Yesu ya ambata jikinsa ne .
Saboda haka bayan an tashe shi daga matattu , almajiransa suka tuna ya faɗi haka , suka kuma gaskata Nassi da maganar da Yesu ya faɗa .
To , sa'ad da yake Urushalima lokacin Idin Ƙetarewa , mutane da yawa suka gaskata da sunansa , saboda ganin mu'ujizan da ya yi .
Yesu bai amince da su ba ,
domin ya san zuciyar kowa , ba kuma sai wani ya shaidi mutum a wurinsa ba , domin shi kansa ya san abin da yake zuciyar ɗan adam .
To , akwai wani Bafarisiye , sunansa Nikodimu , wani shugaban Yahudawa .
Wannan mutum ya zo wurin Yesu da dad dare , ya ce masa , “ Ya Shugaba , mun sani kai malami ne da ka zo daga wurin Allah , domin ba mai iya yin waɗannan mu'ujizan da kake yi , sai ko Allah yana tare da shi . ”
Yesu ya amsa masa ya ce , “ Lalle hakika , ina gaya maka , in ba a sāke haifar mutum ba , ba zai iya ganin Mulkin Allah ba . ”
Nikodimu ya ce masa , “ Ƙaƙa za a haifi mutum bayan ya tsufa ? Wato , ya iya komawa a cikin mahaifiyarsa ta sāke haifo shi ? ”
Yesu ya amsa masa ya ce , “ Lalle hakika , ina gaya maka , in ba an haifi mutum ta wurin ruwa da kuma Ruhu ba , ba zai iya shiga Mulkin Allah ba .
Abin da mutum ya haifa mutum ne , abin kuma da Ruhu ya haifa ruhu ne .
Kada ka yi mamaki domin na ce maka , ‘ Dole a sāke haifarku . ’
Iska tana busawa inda ta ga dama . Kakan ji motsinta , amma ba ka san inda ta fito da inda za ta ba . Haka fa yake ga duk wanda Ruhu ya haifa . ”
Sai Nikodimu ya amsa masa ya ce , “ Ƙaƙa wannan zai yiwu ? ”
Yesu ya amsa masa ya ce , “ Ashe , kai ma da kake malamin Isra'ila , ba ka fahimci waɗannan al'amura ba ?
Lalle hakika , ina gaya maka , abin da muka sani shi muke faɗa , muna kuma shaidar da abin da muka gani , amma kun ƙi yarda da shaidarmu .
In na yi muku zancen al'amuran duniya ba ku gaskata ba , yaya za ku gaskata in na yi muku zancen al'amuran sama ?
Ba wanda ya taɓa hawa cikin Sama sai shi wanda ya sauko daga Sama , wato , Ɗan Mutum ( da yake Sama ) .
Kamar yadda Musa ya ɗaga macijin nan a jeji , haka kuma dole ne a ɗaga Ɗan Mutum ,
domin duk wanda ya gaskata da shi , ya sami rai madawwami .
“ Saboda ƙaunar da Allah ya yi wa duniya har ya ba da makaɗaicin Ɗansa , domin duk wanda ya gaskata da shi kada ya hallaka , sai dai ya sami rai madawwami .
Gama Allah bai aiko Ɗansa duniya domin yă yanke mata hukunci ba , sai dai domin duniya ta sami ceto ta wurinsa .
Duk wanda ya gaskata da shi , ba za a yi masa hukunci ba . Wanda kuwa bai ba da gaskiya ba , an riga an yi masa hukunci , domin bai gaskata da sunan makaɗaicin Ɗan Allah ba .
Hukuncin kuwa shi ne , haske ya shigo duniya , amma mutane suka fi ƙaunar duhu da hasken , don ayyukansu mugaye ne .
Duk mai yin rashin gaskiya yakan ƙi hasken , ba ya kuma zuwa wajen hasken , don kada ayyukansa su tonu .
Mai aikata gaskiya kuwa yakan zo wajen hasken , domin a bayyana ayyukansa , cewa , da taimakon Allah ne aka yi su . ”
Bayan haka , Yesu da almajiransa suka tafi ƙasar Yahudiya . A nan ya jima da su , yana yin baftisma .
Yahaya kuma yana yin baftisma a Ainon kusa da Salima , domin da ruwa da yawa a can . Mutane kuwa suka yi ta zuwa ana yi musu baftisma .
Domin a sa'an nan ba a sa Yahaya a kurkuku ba tukuna .
Sai fa almajiran Yahaya suka tasar wa wani Bayahude da muhawwara a kan maganar tsarkakewa .
Suka kuma zo wurin Yahaya , suka ce masa , “ Ya shugaba , wanda dā kuke tare a hayin Kogin Urdun , wanda kai kanka ma ka shaida shi , to , ga shi , yana yin baftisma , har kowa da kowa yana zuwa wurinsa . ”
Sai Yahaya ya amsa ya ce , “ Ba mai iya samun kome sai ko an ba shi daga Sama .
Ku kanku ma shaiduna ne a kan na ce ba ni ne Almasihu ba , amma an aiko ni ne ni riga shi gaba .
Mai amarya shi ne ango . Abokin ango kuwa da yake tsaye , yake kuma sauraron maganarsa , yakan yi farin ciki ƙwarai da jin muryar angon . Saboda haka farin cikin nan nawa ya cika .
Shi kam , lalle ne ya riƙa ƙaruwa , ni kuwa in riƙa raguwa .
“ Mai zuwa daga Sama yana Sama da kowa . Wanda yake na ƙasa asalinsa kuwa na ƙasa ne , maganar ƙasa kuma yake yi . Mai zuwan nan daga Sama yana Sama da kowa .
Abin da ya ji , ya kuma gani , shi yake shaidarwa , duk da haka ba wanda yake yarda da shaidarsa .
Duk wanda ya yarda da shaidarsa , ya haƙƙaƙe , cewa , Allah mai gaskiya ne .
Domin wanda Allah ya aiko , zantuttukan Allah yake faɗa , gama Allah yana ba da Ruhu ba da iyakancewa ba .
Uban yana ƙaunar Ɗan , ya kuma sa kome a hannunsa .
Wanda ya gaskata da Ɗan , yana da rai madawwami . Wanda ya ƙi bin Ɗan kuwa , ba zai sami rai ba , sai dai fushin Allah ya tabbata a gare shi . ”
To , da Ubangiji Yesu ya sani dai Farisiyawa sun ji labari yana samun almajirai , yana kuma yi musu baftisma fiye da Yahaya
( ko da yake dai ba Yesu kansa yake yin baftisma ba , almajiransa ne ) ,
sai ya bar ƙasar Yahudiya , ya koma ƙasar Galili .
Lalle ne kuwa yă ratsa ƙasar Samariya .
Sai ya zo wani gari na ƙasar Samariya , wanda ake kira Saikar , kusa da yankin ƙasar da Yakubu ya ba ɗansa Yusufu .
Rijiyar Yakubu kuwa a nan take . Saboda gajiyar tafiya fa , sai Yesu ya zauna haka nan a bakin rijiyar . Wajen tsakar rana ce kuwa .
Sai ga wata Basamariya ta zo ɗiban ruwa . Yesu ya ce mata , “ Ba ni ruwa in sha . ”
Almajiransa kuwa sun shiga gari sayen abinci .
Sai Basamariyar ta ce masa , “ Ƙaƙa kai Bayahude za ka roƙe ni ruwan sha , ni da nake Basamariya ? ” ( Don Yahudawa ba sa cuɗanya da Samariyawa ) .
Yesu ya amsa mata ya ce , “ Da kin san kyautar Allah , da kuma wanda ya ce miki , ‘ Ba ni ruwa in sha , ’ ai , da kin roƙe shi , shi kuwa zai ba ki ruwan rai . ”
Sai matar ta ce masa , “ Ya Shugaba , ai , ba ka da guga , rijiyar kuwa da zurfi . To , ina ka sami ruwan nan na rai ?
Ashe , ka fi ubanmu Yakubu ne , wanda ya bar mana rijiyar , har shi da kansa , da 'yayansa , da dabbobinsa , suka sha ruwanta ? ”
Yesu ya amsa mata ya ce , “ Duk mai shan ruwan nan zai sāke jin ƙishirwa .
Amma duk wanda ya sha ruwan da zan ba shi , ba zai ƙara jin ƙishirwa ba har abada . Ruwan da zan ba shi kuwa zai zama maɓuɓɓuga a gare shi , yana ɓuɓɓugowa har ya zuwa rai madawwami . ”
Macen ta ce masa , “ Ya Shugaba , ka ba ni ruwan nan , don kada in ƙara jin ƙishirwa , kada kuma in riƙa zuwa har nan in ɗiba . ”
Sai Yesu ya ce mata , “ Je ki , ku zo da mijinki . ”
Sai macen ta amsa ta ce , “ Ai , ba ni da miji . ” Yesu ya ce mata , “ Gaskiyarki da kika ce ba ki da miji ,
don kin auri maza biyar , wanda kuke tare yanzu kuwa ba mijinki ba ne . A nan kam kin yi gaskiya . ”
Macen ta ce masa , “ Ya Shugaba , na dai gane kai annabi ne .
Kakanninmu sun yi sujada a dutsen nan . Ku kuwa kun ce a Urushalima ne wurin da ya wajaba a yi sujada . ”
Sai Yesu ya ce da ita , “ Mace , ki gaskata ni , lokaci na zuwa da ba za ku yi wa Uba sujada ba , ko a kan dutsen nan , ko a Urushalima ,
Ku kuna yi wa abin da ba ku sani ba sujada , mu kuwa muna yi wa abin da muka sani sujada , domin ceto ta hanyar Yahudawa yake .
Amma lokaci na zuwa , har ma ya yi , da masu sujada na gaskiya za su yi wa Uba sujada a ruhu , da gaskiya kuma . Lalle kuwa irin waɗannan masu sujada ne Uba yake nema .
Allah Ruhu ne , masu yi masa sujada kuwa lalle su yi masa sujada a ruhu , da gaskiya kuma . ”
Sai macen ta ce masa , “ Na san Almasihu yana zuwa , ( wanda ake kira Kristi ) . Sa'ad da ya zo kuwa , zai sanar da mu kome . ”
Yesu ya ce mata , “ Ni ne , ni mai maganar nan da ke . ”
Ya gama magana ke nan sai almajiransa suka iso . Suka yi mamakin ganin yana magana da mace . Amma kuwa ba wanda ya ce , “ Me kike bukata ? ” ko , “ Don me kake magana da ita ? ”
Sai matar ta bar tulunta , ta koma gari , ta ce wa mutane ,
“ Ku zo , ku ga mutumin da ya gaya mini duk abin da na taɓa yi ! Shin , ko wannan shi ne Almasihu ? ”
Sai suka fito daga garin suka nufo shi .
Ana cikin haka sai almajiran suka roƙe shi suka ce , “ Malam , ci abinci . ”
Amma ya ce musu , “ Ina da abincin da ba ku sani ba . ”
Almajiran suka ce wa juna , “ Shin , wani ya kawo masa abinci ne ? ”
Sai Yesu ya ce musu , “ Abincina shi ne in aikata nufin wanda ya aiko ni , in kuma cika aikinsa .
Ba kuna cewa , kaka saura wata huɗu ba ? Ina gaya muku fa , ku duba gonaki , ku gani , sun nuna sun isa girbi .
Mai girbi na samun lada , yana kuma tara amfani zuwa rai madawwami , domin mai shuka da mai girbi su yi farin ciki tare .
A nan kam , wannan karin maganar gaskiya ne cewa , ‘ Wani da shuka , wani da girbi . ’
Na aike ku girbin abin da ba ku yi wahalarsa ba . Waɗansu sun yi wahala , ku kuwa kun mori wahalarsu . ”
Samariyawa da yawa na wannan gari suka gaskata da shi saboda shaidar macen nan da ta ce , “ Ya gaya mini duk abin da na taɓa yi . ”
Da samariyawa suka iso wurinsa , suka roƙe shi ya sauka a wurinsu . Ya kuwa kwana biyu a nan .
Saboda maganarsa kuma waɗansu da yawa suka gaskata .
Sa'an nan suka ce wa macen , “ Yanzu kam , mun ba da gaskiya , ba don abin da kika faɗa kawai ba , domin mu ma mun ji da kanmu , mun kuma tabbata lalle wannan shi ne Mai Ceton duniya . ”
Bayan kwana biyun nan sai ya tashi daga nan ya tafi ƙasar Galili .
Domin Yesu kansa ya yi shaida cewa , annabi ba shi da girma a garinsu .
Da ya isa ƙasar Galili , sai Galilawa suka yi na'am da shi , domin sun ga duk abin da ya yi a Urushalima a lokacin idi , domin su ma sun je idin .
Sai ya sāke zuwa Kana ta ƙasar Galili , inda ya mai da ruwa ruwan inabi . A Kafarnahum kuwa akwai wani basarake wanda ɗansa ba shi da lafiya .
Da jin cewa , Yesu ya fito ƙasar Yahudiya ya komo ƙasar Galili , sai ya tafi wurinsa , ya roƙe shi ya je ya warkar da ɗansa , don yana bakin mutuwa .
Yesu ya ce masa , “ In ba mu'ujizai da abubuwan al'ajabi kuka gani ba , ba yadda za a yi ku ba da gaskiya . ”
Sai basaraken nan ya ce masa , “ Ya Shugaba , ka zo tun ƙaramin ɗana bai mutu ba . ”
Yesu ya ce masa , “ Yi tafiyarka , ɗanka a raye yake . ” Mutumin kuwa ya gaskata maganar da Yesu ya faɗa masa , ya yi tafiyarsa .
Yana cikin tafiya sai ga barorinsa sun taryo shi , suka ce masa , “ Ɗanka ya warke . ”
Sai ya tambaye su ainihin lokacin da ya fara samun sauƙi . Suka ce masa , “ Jiya da ƙarfe ɗaya da rana zazzaɓin ya sake shi . ”
Sai uban ya gane , daidai lokacin nan ne , Yesu ya ce masa , “ Ɗanka a raye yake . ” Shi da kansa kuwa ya ba da gaskiya , da jama'ar gidansa duka .
Wannan kuwa ita ce mu'ujiza ta biyu da Yesu ya yi a Galili , bayan komowarsa daga Yahudiya .
Bayan haka sai Yesu ya tafi Urushalima domin idin Yahudawa .
A Urushalima , kusa da Ƙofar Tumaki , akwai wani ruwa da ake ce da shi Betasda da Yahudanci , an kuwa kewaye shi da shirayi biyar .
A shirayin nan kuwa marasa lafiya da yawa sun saba kwanciya , makafi , da guragu , da shanyayyu . [ Suna jira a motsa ruwan .
Don lokaci lokaci wani mala'ika yakan sauko cikin ruwan ya motsa shi . Duk kuwa wanda ya fara shiga bayan an motsa ruwan , sai ya warke daga duk irin cutar da yake da ita . ]
A nan kuwa akwai wani mutum da ya shekara talatin da takwas da rashin lafiya .
Da Yesu ya gan shi kwance , ya kuma sani ya daɗe da wannan hali , sai ya ce masa , “ Kana so a warkar da kai ? ”
Marar lafiyar ya amsa masa ya ce , “ Ya Shugaba , ai , ba ni da wanda zai saka ni cikin ruwan lokacin da aka motsa shi . Lokacin da na doshi ruwan kuma sai wani ya riga ni shiga . ”
Sai Yesu ya ce masa , “ Tashi , ka ɗauki shimfiɗarka , ka tafi ! ”
Nan take mutumin ya warke , ya ɗauki shimfiɗarsa ya yi tafiyarsa . Ran nan kuwa Asabar ce .
Saboda haka Yahudawa suka ce da wanda aka warkar ɗin , “ Ai , Asabar ce , bai kuwa halatta ka ɗauki shimfiɗarka ba . ”
Sai ya amsa musu ya ce , “ Ai , wanda ya warkar da ni , shi ne ya ce in ɗauki shimfiɗata , in tafi . ”
Suka tambaye shi , “ Wanne mutum ne ya ce maka ka ɗauki shimfiɗarka ka tafi ? ”
Wanda aka warkar ɗin kuwa bai san ko wane ne ba , domin Yesu ya riga ya tashi saboda taron da suke wurin .
Bayan haka Yesu ya same shi a Haikali , ya ce masa , “ Ka ga fa , ka warke ! To , ka daina yin zunubi , don kada wani abu da ya fi wannan muni ya same ka . ”
Sai mutumin ya tafi ya gaya wa Yahudawa , Yesu ne ya warkar da shi .
Saboda haka , Yahudawa suka fara tsananta wa Yesu , don yana yin irin waɗannan abubuwa ran Asabar .
Yesu kuwa ya amsa musu ya ce , “ Ubana yana aiki har yanzu , ni ma ina yi . ”
Don haka , Yahudawa suka ƙara nema su kashe shi , ba don ya keta Asabar kaɗai ba , har ma domin ya ce Allah Ubansa ne , wato , yana daidaita kansa da Allah .
Sai Yesu ya amsa musu ya ce , “ Lalle hakika , ina gaya muku , Ɗan ba ya yin kome shi kaɗai , sai abin da ya ga Uba yana yi . Domin duk abin da Uban yake yi , haka shi Ɗan ma yake yi .
Domin Uban na ƙaunar Ɗan , yana kuma nuna masa duk abin da shi kansa yake yi , har ma zai nuna masa ayyukan da suka fi waɗannan , domin ku yi al'ajabi .
Yadda Uba yake ta da matattu ya kuma raya su , haka Ɗan ma yake rayar da wanda ya nufa .
Uba ba ya hukunta kowa , sai dai yā danƙa dukkan hukunci ga Ɗan ,
domin kowa yă girmama Ɗan , kamar yadda ake girmama Uban . Wanda ba ya girmama Ɗan , ba ya girmama Uban da ya aiko shi ke nan .
Lalle hakika , ina gaya muku , duk mai jin maganata , yake kuma gaskata wanda ya aiko ni , yana da rai madawwami . Ba za a yi masa hukunci ba , domin ya riga ya tsere wa mutuwa , ya kai ga rai .
“ Lalle hakika , ina gaya muku , lokaci yana zuwa , har ma ya yi , da matattu za su ji muryar Ɗan Allah , masu ji kuwa su rayu .
Yadda Uba kansa yake tushen rai , haka ya sa Ɗan ya zama tushen rai .
Ya kuma ba shi ikon zartar da hukunci , saboda shi Ɗan Mutum ne .
Kada ku yi mamakin wannan , domin lokaci yana zuwa da duk waɗanda suke kaburbura za su ji muryarsa ,
su kuma fito , waɗanda suka aikata nagarta su tashi , tashin rai , waɗanda suka yi rashin gaskiya kuwa su tashi , tashin hukunci .
“ Ba na iya yin kome ni kaɗai . Yadda nake ji , haka nake yin hukunci . Hukuncina kuwa na adalci ne , domin ba nufin kaina nake bi ba , sai dai nufin wanda ya aiko ni .
In na shaida kaina , shaidata ba tabbatacciya ba ce .
Akwai wani mashaidina dabam , na kuwa san shaidar da yake yi a kaina tabbatacciya ce .
Kun aika wajen Yahaya , shi kuma ya shaidi gaskiya .
Duk da haka shaidar da na dogara da ita ba ta mutum ba ce . Na dai faɗi haka ne domin ku sami ceto .
Yahaya fitila ne mai ci , mai haske kuma , kun kuwa yarda ku yi farin ciki matuƙa da haskensa ɗan lokaci kaɗan .
Amma shaidar da ni nake da ita ta fi ta Yahaya ƙarfi . Domin ayyukan da Uba ya ba ni in gama , su ainihin ayyukan nan da nake yi , ai , su ne shaidata a kan cewa , Uba ne ya aiko ni .
Uban kuma da ya aiko ni , shi kansa ya shaide ni . Ba ku taɓa jin muryarsa ba , ko ganin kama tasa .
Maganarsa kuwa ba ta zauna a zuciyarku ba , domin ba ku gaskata wanda ya aiko ba .
Kuna ta nazarin Littattafai , don a tsammaninku a cikinsu za ku sami rai madawwami , alhali kuwa su ne suke shaidata .
Duk da haka , kun ƙi zuwa wurina ku sami rai .
Ba na karɓar girma wurin mutane .
Amma fa na san ku , ba ku da ƙaunar Allah a zuci .
Ni na zo ne da sunan Ubana , ga shi , ba ku karɓe ni ba . In da wani zai zo da sunan kansa , shi za ku karɓa .
Ta yaya za ku ba da gaskiya , ku da kuke karɓar girma a junanku , girman da yake daga Allah Makaɗaici kuwa , ba kwa nemansa ?
Kada ku zaci zan yi ƙararku wurin Uba . Akwai mai yin ƙararku , shi ne Musa , wanda kuke dogara da shi .
Da dai kun gaskata Musa , da kun gaskata ni , domin labarina ya rubuta .
In kuwa ba ku gaskata abin da ya rubuta ba , ta yaya za ku gaskata maganata ? ”
Bayan haka Yesu ya haye Tekun Galili , wato , Tekun Tibariya .
Sai taro mai yawa suka bi shi , don sun ga mu'ujizan da yake yi ga marasa lafiya .
Sai Yesu ya hau dutse ya zauna a can tare da almajiransa .
To , Idin Ƙetarewa wato , idin Yahudawa , ya gabato .
Da Yesu ya ɗaga kai ya hango babban taro yana doso shi , sai ya ce wa Filibus , “ Ina za mu sayo gurasar da mutanen nan za su ci ? ”
Ya faɗi haka ne fa domin ya gwada shi , saboda shi kansa ya san abin da zai yi .
Filibus ya amsa ya ce , “ Ai , ko gurasar dinari metan ma ba ta isa ko wannensu ya sami kaɗan ba . ”
Sai Andarawas ɗan'uwan Bitrus ɗaya daga cikin almajiransa , ya ce masa ,
“ Ga wani ɗan yaro nan da gurasa biyar na sha'ir , da kuma kifi biyu . Amma me waɗannan za su yi wa mutane masu yawa haka ? ”
Yesu ya ce , “ Ku ce wa mutane su zauna . ” Wuri ne kuwa mai ciyawa . Sai mazaje suka zazzauna , su wajen dubu biyar .
Yesu ya ɗauki gurasar , bayan ya yi godiya ga Allah kuma , sai ya rarraba wa waɗanda suke zazzaune . Haka kuma ya yi da kifin , gwargwadon abin da ya ishe su .
Da suka ci suka ƙoshi , sai ya ce wa almajiransa , “ Ku tattara gutsattsarin da suka saura , kada kome ya lalace . ”
Sai suka tattara gutsattsarin gurasar nan biyar na sha'ir da suka saura bayan kowa ya ci , suka cika kwando goma sha biyu .
Da jama'a suka ga mu'ujizar da ya yi , suka ce , “ Lalle , wannan shi ne annabin nan mai zuwa duniya ! ”
Da Yesu ya gane suna shirin zuwa su ɗauke shi ƙarfi da yayi su naɗa shi sarki , sai ya sāke komawa a kan dutsen shi kaɗai .
Da magariba ta yi , sai almajiransa suka gangara zuwa teku .
Suka shiga jirgi suka tasar wa haye tekun zuwa Kafarnahun . A sa'an nan duhu ya yi , Yesu kuwa bai zo wurinsu ba tukuna .
Sai tekun ta fara hauka saboda wata riƙaƙƙiyar iska da take busowa .
Bayan sun yi tuƙi wajen mil uku ko huɗu , sai suka hango Yesu yana tafiya a kan ruwan , ya kusato jirgin . Sai suka firgita .
Amma ya ce musu , “ Ni ne , kada ku ji tsoro . ”
Sa'an nan suka yarda suka karɓe shi a cikin jirgin . Nan da nan sai ga jirgin a gāɓar da za su .
Kashegari sauran taron da suka tsaya a hayin tekun suka lura ba wani jirgi a wurin , sai ɗan ƙarami , suka kuma lura Yesu bai shiga cikinsa tare da almajiransa ba , sai almajiran ne kaɗai suka tafi .
Akwai kuwa waɗansu ƙananan jirage daga Tibariya da suka iso kusa da wurin nan da taron suka ci gurasa bayan Ubangiji ya yi godiya .
Sa'ad da kuwa taron suka ga ba Yesu , ba almajiransa a nan , su ma suka shiga ƙananan jiragen , suka tafi Kafarnahum neman Yesu .
Da suka same shi a hayin tekun , suka ce masa , “ Ya Shugaba , yaushe ka zo nan ? ”
Yesu ya amsa musu ya ce , “ Lalle hakika , ina gaya muku , kuna nemana ne ba don kun ga mu'ujizai ba , sai don kun ci gurasar nan kun ƙoshi .
Kada ku yi wahala a kan neman abinci mai lalacewa , sai dai a kan abinci mai dawwama har ya zuwa rai madawwami , wanda Ɗan Mutum zai ba ku . Domin shi ne wanda Uba , wato , Allah , ya tabbatar wa da ikon yin haka . ”
Sai suka ce masa , “ Me za mu yi mu aikata ayyukan da Allah yake so ? ”
Yesu ya amsa musu ya ce , “ Wannan shi ne aikin da Allah yake so , wato , ku gaskata da wanda ya aiko . ”
Sai suka ce masa , “ To , wace mu'ujiza za ka yi mu gani mu gaskata ka ? Me za ka yi ?
Kakannin kakanninmu sun ci manna a jeji , yadda yake a rubuce cewa , ‘ Ya ba su gurasa daga Sama su ci . ’ ”
Sa'an nan Yesu ya ce musu , “ Lalle hakika , ina gaya muku , ba Musa ne ya ba ku gurasar nan daga Sama ba , Ubana ne yake ba ku hakikanin Gurasa daga Sama .
Ai , Gurasar Allah shi ne mai saukowa daga Sama , mai ba duniya rai . ”
Sai suka ce masa , “ Ya Ubangiji , ka riƙa ba mu irin wannan gurasa kullum ! ”
Yesu ya ce musu , “ Ni ne gurasa mai ba da rai . Wanda ya zo gare ni ba zai ji yunwa ba har abada , wanda kuma ya gaskata da ni ba zai ƙara jin ƙishirwa ba har abada .
Na dai gaya muku , kun gan ni , duk da haka ba ku ba da gaskiya ba .
Duk wanda Uba ya ba ni zai zo gare ni , wanda kuwa ya zo gare ni ba zan kore shi ba ko kaɗan .
Domin na sauko daga Sama , ba domin in bi nufin kaina ba , sai dai nufin wanda ya aiko ni .
Nufin wanda ya aiko ni kuwa , shi ne kada in yar da kowa daga cikin dukkan waɗanda ya ba ni , sai dai in tashe su a ranar ƙarshe .
Gama nufin Ubana , shi ne duk wanda yake duban Ɗan , yake kuma gaskatawa da shi , yă sami rai madawwani , ni kuma zan tashe shi a ranar ƙarshe . ”
Sai fa Yahudawa suka yi masa gunaguni , domin ya ce , “ Ni ne Gurasar da ya sauko daga Sama . ”
Suka ce , “ Ashe , wannan ba Yesu ba ne , ɗan Yusufu , wanda mahaifiyarsa da mahaifinsa duk mun san su ? To , yaya yanzu zai ce , ‘ Na sauko ne daga sama ? ’ ”
Yesu ya amsa musu ya ce , “ Kada ku yi gunaguni a junanku .
Ba mai iya zuwa wurina , sai dai in Uba wanda ya aiko ni ne ya jawo shi , ni kuwa zan tashe shi a ranar ƙarshe .
A rubuce yake cikin littafan annabawa cewa , ‘ Dukkansu Allah ne zai koya musu . ’ To , duk wanda ya ji , ya kuma koya wurin Uba , zai zo gare ni .
Ba wanda ya taɓa ganin Uban , sai shi wanda yake daga wurin Allah , shi ne ya ga Uban .
Lalle hakika ina gaya muku , wanda ya ba da gaskiya , yana da rai madawwami .
Ni ne Gurasa mai ba da rai .
Kakannin kakanninku sun ci manna a jeji , amma kuwa sun mutu .
Ga Gurasa mai saukowa daga Sama , domin kowa yă ci , kada ya mutu .
Ni ne Gurasar rai da ya sauko daga Sama . Kowa ya ci Gurasan nan , zai rayu har abada . Har ma gurasar da zan bayar naman jikina ne , domin duniya ta rayu . ”
Sai Yahudawa suka ta da husuma a junansu , suna cewa , “ Yaya mutumin nan zai iya ba mu naman jikinsa mu ci ? ”
Sai Yesu ya ce musu , “ Lalle hakika , ina gaya muku , in ba ku ci naman jikin Ɗan Mutum ba , kuka kuma sha jininsa , ba rai a gare ku .
Duk wanda yake cin naman jikina , yake kuma shan jinina , yana da rai madawwami , ni kuwa zan tashe shi a ranar ƙarshe .
Domin naman jikina abinci ne na hakika , jinina kuma abin sha ne na hakika .
Duk wanda yake cin naman jikina , yake shan jinina , a cikina yake zaune , ni kuma a cikinsa .
Kamar yadda rayayyen Uba ya aiko ni , nake kuma rayuwa saboda Uban , haka ma wanda yake ni ne abincinsa zai rayu saboda ni .
Wannan shi ne Gurasar da ya sauko daga Sama , ba irin wadda kakannin kakanninku suka ci ba , duk da haka suka mutu . Duk mai cin Gurasan nan zai rayu har abada . ”
Wannan kuwa a majami'a ya faɗa , sa'ad da yake koyarwa a Kafarnahum .
Da jin haka , da yawa daga cikin almajiransa suka ce , “ Wannan magana mai wuya ce , wa zai iya jinta ? ”
Yesu kuwa , da yake ya sani a ransa almajiransa suna gunagunin wannan , sai ya ce musu , “ Wato , wannan ne ya zamar muku abin tuntuɓe ?
Yaya ke nan in kuka ga Ɗan Mutum yana hawa inda yake dā ?
Ai , Ruhu shi ne mai rayarwa , jiki kam ba ya amfana kome . Kalmomin da na faɗa muku ruhu ne , da kuma rai .
Amma fa akwai waɗansunku da ba su ba da gaskiya ba . ” Domin tun farko Yesu ya san waɗanda ba su ba da gaskiya ba , da kuma wanda zai bāshe shi .
Sai ya ƙara da cewa , “ Shi ya sa na gaya muku , ba mai iya zuwa gare ni , sai ko Uba ya yardar masa . ”
Kan wannan da yawa daga cikin almajiransa suka koma da baya , ba su ƙara tafiya tare da shi ba .
Sai Yesu ya ce wa goma sha biyun , “ Ku ma kuna so ku tafi ne ? ”
Bitrus ya amsa masa ya ce , “ Ya Ubangiji , gun wa za mu je ? Kai kake da maganar rai madawwami .
Mu kuwa mun gaskata , mun kuma tabbata kai ne Mai Tsarkin nan na Allah . ”
Sai Yesu ya amsa musu ya ce , “ Ba ni na zaɓe ku , ku goma sha biyu ba ? To , ɗayanku Iblis ne . ”
Wato , yana nufin Yahuza , ɗan Saminu Iskariyoti , don shi ne zai bāshe shi , ko da yake ɗaya daga cikin goma sha biyun nan ne .
Bayan haka , Yesu ya riƙa zagawa a Ƙasar Galili , bai yarda ya zaga ta Yahudiya ba , don Yahudawa suna neman kashe shi .
Idin Bukkoki na Yahudawa kuwa ya gabato .
Sai 'yan'uwansa suka ce masa , “ Tashi daga nan mana ka tafi ƙasar Yahudiya , almajiranka su ma su ga ayyukan da kake yi .
Ai , ba mai aiki a ɓoye in yana so ya shahara . Tun da yake kana yin waɗannan al'amura , to , sai ka bayyana kanka ga duniya . ”
Domin ko dā ma 'yan'uwansa ba su gaskata da shi ba .
Sai Yesu ya ce musu , “ Lokacina bai yi ba tukuna , amma ku , koyaushe lokacinku ne .
Ba dama duniya ta ƙi ku , amma ni take ƙi , don na shaide ta a kan ayyukanta mugaye ne .
Ku dai ku tafi idin . Ni ba za ni ba yanzu , don lokacina bai yi sosai ba tukuna . ”
Da ya faɗa musu haka , ya dakata a ƙasar Galili .
Bayan 'yan'uwansa sun tafi idin kuwa , shi ma ya tafi , amma a ɓoye , ba a fili ba .
Yahudawa suna ta nemansa a wurin idin suna cewa , “ Ina yake ne ? ”
Taro kuma suka riƙa maganarsa a raɗe , waɗansu suna cewa , “ Mutum ne nagari . ” Waɗansu kuma suna cewa , “ A'a , ai , ɓad da jama'a yake . ”
Amma ba wanda ya yi maganarsa a fili don tsoron Yahudawa .
Wajen tsakiyar idin sai Yesu ya shiga Haikali ya koyar .
Yahudawa suka yi mamakin abin , suka ce , “ Yaya mutumin nan yake da karatu haka , ga shi kuwa , bai taɓa koyo ba ? ”
Sai Yesu ya amsa musu ya ce , “ Koyarwata ba tawa ba ce , ta wanda ya aiko ni ce .
Duk mai son aikata nufin Allah zai san koyarwar nan ko ta Allah ce , ko domin kaina nake faɗa .
Mai magana don kansa , neman ɗaukakar kansa yake yi . Amma mai neman ɗaukakar wanda ya aiko shi , shi ne mai gaskiya , ba kuwa rashin gaskiya a gare shi .
Ashe , ba Musa ne ya ba ku Shari'a ba ? Duk da haka ba mai kiyaye Shari'ar a cikinku . Don me kuke neman kashe ni ? ”
Taron suka amsa suka ce , “ Kana da iska ! Wa yake neman kashe ka ? ”
Yesu ya amsa musu ya ce , “ Aiki ɗaya kawai na yi , dukanku kuwa kuna mamakinsa .
Musa ya bar muku kaciya , ( ba ko shi ya fara ba , tun kakannin kakanni ne ) , ga shi kuma , kukan yi wa mutum kaciya ko a ran Asabar ma .
To , in ana yi wa mutum kaciya ran Asabar don gudun keta Shari'ar Musa , kwa yi fushi don na warkar da mutum sarai ran Asabar ?
Kada ku yi hukunci da zato , amma ku yi hukunci da adalci . ” Wannan Almasihu Ne ? Wannan Almasihu Ne ?
Sai waɗansu mutanen Urushalima suka ce , “ Ashe , ba wannan ne mutumin da suke nema su kashe ba ?
Ga shi nan kuwa , yana magana a fili , ba su ce masa kome ba ! Ya yiwu kuma shugabanni sun san lalle wannan shi ne Almasihu ?
Wannan kam , mun san daga inda yake , amma sa'ad da Almasihu ya zo ba wanda zai san daga inda yake . ”
Yesu yana koyarwa a Haikalin ke nan , sai ya ɗaga murya ya ce , “ Kun dai san ni , kun kuma san daga inda nake . Ban fa zo domin kaina ba . Wanda ya aiko ni mai gaskiya ne , shi kuwa ba ku san shi ba .
Ni na san shi , domin daga wurinsa na fito , shi ne kuwa ya aiko ni . ”
Don haka suka nema su kama shi , amma ba wanda ya taɓa shi , domin lokacinsa bai yi ba tukuna .
Duk da haka mutane da yawa cikin taron sun gaskata da shi , suna cewa , “ Sa'ad da Almasihu ya zo , zai yi mu'ujizai fiye da na mutumin nan ? ”
Farisiyawa suka ji taro suna raɗeraɗinsa haka , sai manyan firistoci da Farisiyawa suka aiki dogaran Haikali su kamo shi .
Sai Yesu ya ce , “ Saurana ɗan lokaci kaɗan tare da ku , sa'an nan zan koma wurin wanda ya aiko ni .
Za ku neme ni , amma ba za ku same ni ba . Inda nake kuwa ba za ku iya zuwa ba . ”
Sai Yahudawa suka ce wa juna , “ Ina za shi da har ba za mu same shi ba ? Za shi wurin Yahudawan da suka warwatsu a cikin al'ummai ne , ya koya wa al'umman ?
Me kuma yake nufi da cewa , ‘ Za ku neme ni amma ba za ku same ni ba ? ’ da kuma cewa , ‘ Inda nake ba za ku iya zuwa ba ? ’ ”
A ranar ƙarshe ta idin , wato , babbar ranar , sai Yesu ya tsaya , ya ɗaga murya ya ce , “ Duk mai jin ƙishirwa yă zo gare ni yă sha .
Duk mai gaskatawa da ni , kamar yadda nassi ya ce , ‘ Daga zuciyarsa ne kogunan ruwan rai za su gudana . ’ ”
To , wannan shi ne ya faɗa game da Ruhu , wanda masu gaskatawa da shi za su karɓa , domin har yanzu ba a ba da Ruhu ba , saboda ba a ɗaukaka Yesu ba tukuna .
Da jin maganar nan waɗansu daga cikin taron suka ce , “ Hakika wannan annabin nan ne . ”
Waɗansu kuwa suka ce , “ Wannan Almasihu ne . ” Amma waɗansu suka ce , “ Me ? Ashe , Almasihu daga ƙasar Galili zai fito ?
Nassi ba cewa , ya yi Almasihu zuriyar Dawuda ne ba , daga kuma Baitalami yake , ƙauyen da Dawuda ya zauna ? ”
Sai kuma rabuwa ta shiga tsakaninsu a kansa .
Waɗansunsu suka so su kama shi , amma ba wanda ya taɓa shi .
Daga nan dogaran Haikali suka koma wurin manyan firistoci da Farisiyawa , su kuwa suka ce musu , “ Don me ba ku kawo shi ba ? ”
Sai dogaran suka amsa suka ce , “ A'a , ba mutumin da ya taɓa magana kamar wannan ! ”
Sai Farisiyawa suka amsa musu suka ce , “ Af ! Har ku ma an ɓad da ku ne ?
Ashe , akwai wani daga cikin shugabanni ko Farisiyawa da ya gaskata da shi ?
Amma wannan taro da ba su san Attaura ba , ai , la'anannu ne . ”
Nikodimu kuwa da ya je wurinsa dā , yana kuwa ɗaya daga cikinsu , ya ce musu ,
“ Ashe , shari'armu takan hukunta mutum tun ba a ji daga bakinsa ba , an kuma san abin da yake ciki ? ”
Suka amsa masa suka ce , “ Kai ma Bagalile ne ? Bincika mana ka gani , ai , ba wani annabi da zai bayyana a ƙasar Galili . ” [
Sai kowa ya tafi gida .
Yesu kuwa ya hau Dutsen Zaitun .
Da sassafe kuma ya sāke shiga Haikali . Duk mutane suka zo wurinsa , ya kuwa zauna yana koya musu .
Sai malaman Attaura da Farisiyawa suka kawo wata mace da aka kama da zina . Da suka tsai da ita a tsaka ,
suka ce masa , “ Malam , matar nan an kama ta ne , suna cikin yin zina .
To , a Attaura Musa ya umarce mu mu kashe irin waɗannan da jifa , kai kuwa me ka ce ? ”
Sun faɗi haka ne don su gwada shi , ko sa sami hanyar kai ƙararsa . Amma Yesu ya sunkuya , ya yi ta rubutu a ƙasa da yatsa .
Da suka dinga tambayarsa sai ya ɗaga , ya ce musu , “ To , marar zunubi a cikinku ya fara jifanta da dutse . ”
Sai ya sāke sunkuyawa , ya yi ta rubutu a ƙasa .
Su kuwa da suka ji haka suka fita da ɗaya ɗaya , tun daga babbansu har ya zuwa ƙaraminsu , aka bar Yesu shi kaɗai , da matar a tsaye a wurin .
Sai Yesu ya ɗaga , ya ce mata , “ Uwargida , ina suke ? Ba wanda ya hukunta ki ? ”
Ta ce , “ Babu , ya Ubangiji . ” Sai Yesu ya ce , “ Ni ma ban hukunta ki ba . Yi tafiyarki . Daga yau kada ki ƙara yin zunubi . ” ]
Sai Yesu ya ƙara musu da cewa , “ Ni ne Hasken duniya . Wanda yake bi na ba zai yi tafiya a duhu ba , amma zai sami hasken rai , ”
Saboda haka Farisiyawa suka ce masa , “ Kanka kake wa shaida , shaidarka kuwa ba tabbatacciya ba ce . ”
Yesu ya amsa musu ya ce , “ Ko na shaidi kaina , ai , shaidata tabbatacciya ce , domin na san inda na fito , da kuma inda za ni . Amma ku ba ku san inda na fito ba , ko kuma inda za ni .
Ku kuna hukunci irin na duniya ne , ni kuwa ba na hukunta kowa .
Amma ko da zan yi hukunci , hukuncina na gaskiya ne , domin ba ni kaɗai nake ba , ni da Uba wanda ya aiko ni ne .
A Attaurarku ma a rubuce yake , cewa , shaidar mutum biyu tabbatacciya ce .
Ni ne nake shaidar kaina , Uba da ya aiko ni kuma yana shaidata . ”
Saboda haka suka ce masa , “ Ina Uban naka yake ? ” Yesu ya amsa ya ce , “ Ko ni ko Ubana , ba wanda kuka sani . Da kun san ni , da kun san Ubana ma . ”
Ya faɗi wannan magana ne a baitulmalin Haikali , lokacin da yake koyarwa a wurin . Duk da haka ba wanda ya kama shi , don lokacinsa bai yi ba tukuna .
Sai ya ƙara ce musu , “ Zan yi tafiya , za ku kuwa neme ni , amma za ku mutu da zunubinku . Inda za ni kuwa ba za ku iya zuwa ba . ”
Saboda haka sai Yahudawa suka ce , “ Wato , zai kashe kansa ke nan da ya ce , ‘ Inda za ni ba za ku iya zuwa ba ? ’ ”
Sai ya ce musu , “ Ku daga ƙasa kuke , ni kuwa daga sama nake . Ku na duniyar nan ne , ni kuwa ba na duniyar nan ba ne .
Shi ya sa na ce muku za ku mutu da zunubanku . Domin in ba ku gaskata ni ne shi ba , za ku mutu da zunubanku . ”
Sai suka ce masa , “ Kai wane ne ? ” Yesu ya ce musu , “ Daidai yadda na gaya muku .
Akwai abubuwa da yawa da zan faɗa game da ku , in kuma hukunta . Amma shi wannan da ya aiko ni mai gaskiya ne . Abin da na jiyo daga gare shi kuwa , shi nake shaida wa duniya . ”
Ba su gane maganar Uba yake yi musu ba .
Sai Yesu ya ce , “ Sa'ad da kuka ɗaga Ɗan Mutum , a sa'an nan ne za ku gane ni ne shi , ba na yin kome kuma ni kaɗai , sai dai Uba ya koya mini , haka nake faɗa .
Wanda kuwa ya aiko ni yana tare da ni , bai bar ni ni kaɗai ba , domin koyaushe ina aikata abin da yake so . ”
Sa'ad da Yesu yake faɗar haka , mutane da yawa suka gaskata da shi .
Sai Yesu ya ce wa Yahudawan nan da suka gaskata shi , “ In dai kun zauna kan maganata , hakika ku almajiraina ne .
Za ku san gaskiya , gaskiyar kuwa za ta 'yanta ku . ”
Suka amsa masa suka ce , “ Ai , mu zuriyar Ibrahim ne , ba mu taɓa bauta wa kowa ba . Yaya kuma za ka ce za a 'yanta mu ? ”
Sai Yesu ya amsa musu ya ce , “ Lalle hakika , ina gaya muku , duk mai aikata zunubi bawan zunubi ne .
Ai , bawa ba ya ɗorewa a gida har abada , ɗa kuwa yana ɗorewa .
In kuwa Ɗan ya 'yanta ku , za ku 'yantu , 'yantuwar gaske .
Na san dai ku zuriyar Ibrahim ne , amma kuwa kuna neman kashe ni , don maganata ba ta shigarku .
Ina faɗar abin da na gani a wurin Ubana , ku kuma kuna yin abin da kuka ji daga wurin naku uban . ”
Suka amsa masa suka ce , “ Ai , Ibrahim ne ubanmu . ” Yesu ya ce musu , “ Da ku 'ya'yan Ibrahim ne , da sai ku yi aikin da Ibrahim ya yi .
Ga shi yanzu , kuna neman kashe ni , ni mutumin da na gaya muku gaskiyar da na ji wurin Allah . Ba haka Ibrahim ya yi ba .
Ku kuna aikin da ubanku yake yi ne . ” Suka ce masa , “ Ba a haife mu daga fasikanci ba , ubanmu ɗaya ne , wato , Allah . ”
Yesu ya ce musu , “ Da Allah ne Ubanku da kun ƙaunace ni , domin daga wurin Allah na fito , ga ni nan kuwa . Ban zo domin kaina ba , shi ne ya aiko ni .
Don me ba kwa gane maganata ? Don ba kwa iya jimirin jin maganata ne .
Ku na ubanku Iblis ne , niyyarku kuwa ku aikata burin ubanku . Shi dā ma tun farko mai kisankai ne , bai zauna kan gaskiya ba , don ba ruwansa da gaskiya . Duk sa'ad da yake ƙarya , cinikinsa yake yi , don shi maƙaryaci ne , uban ƙarairayi kuma .
Amma domin ina faɗar gaskiya , ba kwa gaskata ni .
A cikinku wa zai iya haƙƙaƙewa na taɓa yin zunubi ? In kuwa gaskiya nake faɗa , to , don me ba kwa gaskata ni ?
Na Allah yakan saurari Maganar Allah . Abin da ya sa ba kwa sauraronta ke nan , don ku ba na Allah ba ne . ”
Yahudawa suka amsa masa suka ce , “ Ashe , gaskiyarmu da muka ce kai Basamariye ne , kana kuma da iska . ”
Yesu ya amsa ya ce , “ Ni ba mai iska ba ne . Ubana nake girmamawa , ku kuwa wulakanta ni kuke yi .
Ba ni nake nemar wa kaina girma ba , akwai mai nemar mini , shi ne kuma mai yin shari'a .
Lalle hakika , ina gaya muku , kowa ya kiyaye maganata ba zai mutu ba har abada . ”
Sai Yahudawa suka ce masa , “ To , yanzu kam , mun tabbata kana da iska . Ai , Ibrahim ya mutu , haka ma annabawa , kana kuwa cewa , kowa ya kiyaye maganarka ba zai mutu ba har abada .
Wato , ka fi ubanmu Ibrahim ne , ya kuwa mutu ? Annabawa ma sun mutu ! Wa ka mai da kanka ne ? ”
Yesu ya amsa ya ce , “ In ma na ɗaukaka kaina , ɗaukakata ba a bakin kome take ba . Ubana shi ne mai ɗaukaka ni , wanda kuke cewa , shi ne Allahnku .
Ku ba ku san shi ba , amma ni na san shi . Da na ce ban san shi ba , da na zama maƙaryaci kamarku . Amma na san shi , ina kuma kiyaye maganarsa .
Ubanku Ibrahim ya yi farin ciki matuƙa ya sami ganin zamanina , ya kuwa gan shi , ya yi murna . ”
Sai Yahudawa suka ce masa , “ Har yanzu ma ba ka kai shekara hamsin ba , ashe ka ga Ibrahim ! ”
Sai Yesu ya ce musu , “ Lalle hakika , ina gaya muku , tun ba a haifi Ibrahim ba , ni ne . ”
Don haka suka ɗebo duwatsu su jajjefe shi . Yesu kuwa ya ɓuya , ya fita daga Haikalin .
Yesu yana wucewa sai ya ga wani mutum da aka haifa makaho .
Sai almajiransa suka tambaye shi suka ce , “ Ya Shugaba , wa ya yi zunubi da aka haifi mutumin nan makaho , shi , ko iyayensa ? ”
Yesu ya amsa ya ce , “ Ba domin mutumin nan ko iyayensa sun yi zunubi ba , sai domin a nuna aikin Allah ne a kansa .
Lalle ne mu yi aikin wanda ya aiko ni tun da sauran rana . Ai , dare zai yi sa'ad da ba mai iya aiki .
Muddin ina duniya ni ne hasken duniya . ”
Da ya faɗi haka sai ya tofa yau a ƙasa , ya cuɗa ƙasa , ya shafa a idanun makahon ,
ya ce masa , “ Je ka , ka wanke ido a ruwan Siluwam , ” ( wato , aikakke ) . Shi ke nan sai ya je ya wanke ido , ya komo yana gani .
Maƙwabta da waɗanda suka saba ganinsa dā yana bara , suka ce , “ Ashe , ba wannan ne yakan zauna yana bara ba ? ”
Waɗansu suka ce , “ Shi ne mana . ” Waɗansu kuwa suka ce , “ A'a , kai dai , sun yi kama . ” Shi kuwa ya ce , “ Sosai ni ne ! ”
Sai suka ce masa , “ To , ƙaƙa aka yi idanunka suka buɗe ? ”
Ya amsa ya ce , “ Mutumin nan da ake kira Yesu ne ya cuɗa ƙasa ya shafa mini a idanu , ya ce mini , ‘ Je ka Siluwam ka wanke ido . ’ Na kuwa je na wanke , sai na sami gani . ”
Suka ce masa , “ Ina yake ? ” Ya ce , “ Ban sani ba . ”
Sai suka kai wa Farisiyawa mutumin da yake makaho a dā .
To , ran Asabar ne Yesu ya cuɗa ƙasar ya buɗe masa ido .
Farisiyawa ma suka tambaye shi ta yadda aka yi ya sami gani . Ya ce musu , “ Cuɗaɗɗiyar ƙasa ya shafa a idona , na wanke , ina gani . ”
Saboda haka , waɗansu Farisiyawa suka ce , “ Mutumin nan ba daga Allah yake ba , don ba ya kiyaye Asabar . ” Waɗansu kuwa suka ce , “ Yaya mutum mai zunubi zai iya yin mu'ujizai haka ? ” Sai rabuwa ta shiga tsakaninsu .
Sai suka sāke ce wa makahon , “ To , kai fa , me ka gani game da shi , da yake kai ya buɗe wa ido ? ” Ya ce , “ Ai , annabi ne . ”
Yahudawa kam , ba su gaskata shi makaho ne a dā ba , ya kuma sami gani , har suka kira iyayen wanda ya sami ganin ,
suka tambaye su suka ce , “ Wannan ɗanku ne da kuke cewa , an haife shi makaho ? To , ta yaya yake iya gani yanzu ? ”
Sai iyayen nasa suka amsa suka ce , “ Mun dai san wannan ɗanmu ne , makaho ne aka haife shi .
Amma ta yadda aka yi yake gani yanzu ba mu sani ba , ba mu ma san wanda ya buɗe idon ba . Ku tambaye shi , ai , ba yaro ba ne , zai faɗa da bakinsa . ”
Iyayensa sun faɗi haka ne don tsoron Yahudawa , don dā ma Yahudawa sun ƙulla , cewa , kowa ya amsa , cewa , shi ne Almasihu , za a fisshe shi daga jama'a .
Shi ya sa iyayensa suka ce , “ Ai , ba yaro ba ne , ku tambaye shi . ”
Sai suka sāke kiran mutumin nan da yake makaho a dā , suka ce masa , “ Ka tsoraci Allah dai ! Mu kam , mun san mutumin nan mai zunubi ne . ”
Sai ya amsa ya ce , “ Ko mai zunubi ne , ni ban sani ba . Abu ɗaya kam , na sani , dā ni makaho ne , yanzu kuwa ina gani . ”
Sai suka ce masa , “ Shin , me ya yi maka ? Ta yaya ya buɗe maka ido ? ”
Ya amsa musu ya ce , “ Na riga na faɗa muku , ba ku ji ba . Don me kuke so ku sāke ji ? Ko ku ma kuna so ku zama almajiransa ne ? ”
Sai suka fāɗa shi da zagi , suna cewa , “ Kai ne dai almajirin wannan ɗin , mu kam , almajiran Musa ne .
Mun dai sani Allah ya yi magana da Musa , amma wannan ba mu san ta inda ya fito ba . ”
Sai mutumin ya amsa musu ya ce , “ Yau ga abin mamaki ! Ashe , ba ku san ta inda ya fito ba , ga shi kuwa , ya buɗe mini ido !
Mun sani Allah ba ya sauraron masu zunubi , amma duk wanda yake mai bautar Allah , yake kuma aikata nufinsa , Allah yakan saurare shi .
Tun da aka fara duniya ba a taɓa jin wani ya buɗe idon wanda aka haifa makaho ba .
Da mutumin nan ba daga Allah ya fito ba , da ba abin da zai iya yi . ”
Suka amsa masa suka ce , “ Kai da aka haifa a baƙin zunubi ne za ka koya mana ? ” Sai suka kore shi .
Yesu ya ji labari sun kore shi . Da ya same shi , ya ce , “ Ka gaskata da Ɗan Mutum ko ? ”
Ya amsa ya ce , “ Wane ne shi , ya Shugaba , da zan gaskata da shi ? ”
Yesu ya ce masa , “ Ai , ka gan shi , shi ne ma mai magana da kai . ”
Sai ya ce , “ Ya Ubangiji , na ba da gaskiya , ” ya kuma yi masa sujada .
Yesu ya ce , “ Na shigo duniyar nan ne don rarrabewa , domin waɗanda ba sa gani su gani , waɗanda suke gani kuma su makance . ”
Da Farisiyawan nan da suke tare da shi suka ji haka , suka ce masa , “ Wato , mu ma makafi ne ? ”
Yesu ya ce musu , “ Ai , da makafi ne ku , da ba ku da zunubi . Amma da yake kun ce kuna gani , to , zunubinku ya tabbata .
“ Lalle hakika , ina gaya muku , wanda bai shiga garken tumaki ta ƙofa ba , amma ya haura ta wani wuri , to , shi ɓarawo ne , ɗan fashi kuma .
Wanda kuwa ya shiga ta ƙofar , makiyayin tumakin ne .
Mai tsaron ƙofar yakan buɗe masa , tumakin kuma sukan saurari muryarsa , yakan kama sunan nasa tumakin , ya kai su waje .
Bayan ya fitar da dukan nasa waje , sai ya shige gabansu , tumakin suna biye da shi , domin sun san muryarsa .
Ba za su bi baƙo ba , sai dai su guje shi , don ba su san muryar baƙo ba . ”
Yesu ya yi musu wannan misali , amma ba su gane abin da ya faɗa musu ba .
Don haka Yesu ya sāke ce musu , “ Lalle hakika , ina gaya muku , ni ne ƙofar tumakin .
Duk waɗanda suka riga ni zuwa cewa , su ne ni , ɓarayi ne , 'yan fashi kuma , amma tumakin ba su kula da su ba .
Ni ne ƙofar . Kowa ya shiga ta wurina zai sami ceto , ya kai ya kawo , ya kuma yi kiwo .
Ɓarawo yakan zo ne kawai don sata da kisa da hallakarwa . Ni kuwa na zo ne domin su sami rai , su kuma same shi a yalwace .
Ni ne makiyayi mai kyau . Makiyayi mai kyau kuwa shi ne mai ba da ransa domin tumakin .
Wanda yake ɗan asako kuwa , ba makiyayin gaske ba , tumakin kuma ba nasa ba , da ganin kyarkeci ya doso , sai ya watsar da tumakin , ya yi ta kansa , kyarkeci kuwa ya sure waɗansu , ya fasa sauran .
Ya gudu ne fa , don shi ɗan asako ne , ba abin da ya dame shi da tumakin .
Ni ne Makiyayi mai kyau . Na san nawa , nawa kuma sun san ni ,
kamar yadda Uba ya san ni , ni kuma na san Uban . Ina ba da raina maimakon tumakin .
Ina kuma da waɗansu tumaki da ba na wannan garke ba ne . Su ma lalle ne in kawo su , za su kuwa saurari muryata , su zama garke guda , makiyayi kuma guda .
Domin wannan uba yake ƙaunata , domin ina ba da raina in ɗauko shi kuma .
Ba mai karɓe mini rai , don kaina nake ba da shi . Ina da ikon ba da shi , ina da ikon ɗauko shi kuma . Na karɓo wannan umarni ne daga wurin Ubana . ”
Saboda maganar nan fa , sai rabuwa ta sāke shiga tsakanin Yahudawa .
Da yawa daga cikinsu suka ce , “ Ai , mai iska ne , haukansa kawai yake yi . Don me za ku saurare shi ? ”
Waɗansu kuwa suka ce , “ A'a , wannan magana , ai , ba ta mai iska ba ce . Ashe , iska tana iya buɗe wa makaho ido ? ”
Lokacin idin tsarkakewa ne kuwa a Urushalima ,
damuna ce kuma , Yesu kuwa yana zagawa a Shirayin Sulemanu cikin Haikali ,
sai Yahudawa suka kewaye shi , suka ce masa , “ Har yaushe za ka bar mu da shakka ? In dai kai ne Almasihun , ka gaya mana a fili . ”
Yesu ya amsa musu ya ce , “ Ai , na faɗa muku , ba ku gaskata ba . Ayyukan da nake yi da sunan Ubana , suke shaidata .
Amma ku ba ku gaskata ba , domin ba kwa cikin tumakina .
Tumakin nan nawa sukan saurari muryata , na san su , suna kuma bi na .
Ina ba su rai madawwami , ba kuwa za su hallaka ba har abada , ba kuma mai ƙwace su daga hannuna .
Ubana , wanda ya ba ni su , ya fi duka girma , ba kuwa mai iya ƙwace su daga ikon Uban .
Ni da Uba ɗaya muke . ”
Sai Yahudawa suka sāke ɗebo duwatsu su jajjefe shi .
Yesu ya amsa musu ya ce , “ Na nuna muku ayyuka nagari masu yawa daga wurin Uba , a kan wanne a cikinsu za ku jajjefe ni ? ”
Yahudawa suka amsa suka ce , “ Ba don wani aiki nagari za mu jajjefe ka ba , sai don sāɓo , don kai , ga ka mutum , amma kana mai da kanka Allah . ”
Yesu ya amsa musu ya ce , “ Ba a rubuce yake a Shari'arku ba cewa , ‘ Na ce ku alloli ne ? ’
To , in waɗanda Maganar Allah ta zo musu ya ce da su alloli ( Nassi kuwa ba ya tashi ) ,
kwa ce da wanda Uba ya keɓe , ya kuma aiko duniya , ‘ Sāɓo kake , ’ domin na ce , ‘ Ni Ɗan Allah ne ? ’
In ba ayyukan da Ubana yake yi nake yi ba , to , kada ku gaskata ni .
Amma in su nake yi , ko ba ku gaskata ni ba , to , ku gaskata ayyukan , don ku sani , ku kuma gane , Uban yana cikina , ni kuma ina cikin Uban . ”
Sai suka sāke ƙoƙarin kama shi , amma ya fita daga hannunsu .
Sa'an nan ya sāke komawa hayin Kogin Urdun , wurin da Yahaya ya fara yin baftisma , ya zauna a can ,
mutane kuwa da yawa suka zo wurinsa , sai suka riƙa cewa , “ Hakika , Yahaya bai yi wata mu'ujiza ba , amma duk abin da ya faɗa game da mutumin nan gaskiya ne . ”
Nan fa mutane da yawa suka gaskata da shi .
Wani mutum ne ya yi rashin lafiya , sunansa Li'azaru na Betanya , ƙauyen su Maryamu da 'yar'uwarta Marta .
Maryamun nan kuwa , wadda ɗan'uwanta Li'azaru ba shi da lafiya , ita ce wadda ta shafa wa Ubangiji man ƙanshi , ta kuma shafe ƙafafunsa da gashinta .
To , 'yan'uwan nan mata suka aika masa , suka ce , “ Ya Ubangiji , ga shi , wanda kake ƙaunar nan ba shi da lafiya . ”
Da Yesu ya ji haka ya ce , “ Wannan rashin lafiya , ƙarshensa ba mutuwa ba ne , domin a ɗaukaka Allah ne , a kuma ɗaukaka Ɗan Allah ta wurinsa . ”
Yesu kuwa na ƙaunar Marta da 'yar'uwarta , da kuma Li'azaru .
To , da ya ji Li'azaru ba shi da lafiya , sai ya ƙara kwana biyu .
Bayan haka ya ce wa almajiran , “ Mu koma ƙasar Yahudiya . ”
Almajiran suka ce masa , “ Ya Shugaba , kwana kwanan nan fa Yahudawa suke neman jifanka , za ka sāke komawa can ? ”
Yesu ya amsa ya ce , “ Ba sa'a goma sha biyu ce yini ɗaya ba ? Kowa yake tafiya da rana ba ya tuntuɓe , don yana ganin hasken duniyar nan .
Amma kowa yake tafiya da dare yakan yi tuntuɓe , don ba haske a gare shi ! ”
Ya faɗi haka , sa'an nan ya ƙara ce musu , “ Amininmu Li'azaru ya yi barci , amma za ni in tashe shi . ”
Sai almajiran suka ce masa , “ Ya Ubangiji , in dai barci ne ya ɗauke shi , ai , zai warke . ”
Alhali kuwa , Yesu zancen mutuwar Li'azaru yake , amma su sun ɗauka yana nufin barcin hutawa ne .
Sai Yesu ya gaya musu a fili , ya ce , “ Li'azaru dai ya mutu .
Ina kuwa farin ciki da ba na nan , saboda ku domin ku ba da gaskiya . Amma mu dai je wurinsa . ”
Sai Toma , wanda ake kira Ɗan Tagwai , ya ce wa 'yan'uwansa almajirai , “ Mu ma mu tafi , mu mutu tare da shi . ”
Da Yesu ya isa , ya tarar Li'azaru , har ya kwana huɗu a kabari .
Betanya kuwa kusa da Urushalima take , misalin mil biyu .
Yahudawa da yawa sun zo su yi wa Marta da Maryamu ta'aziyyar ɗan'uwansu .
Da jin Yesu yana zuwa , sai Marta ta je taryensa , Maryamu kuwa ta zauna a gida .
Sai Marta ta ce wa Yesu , “ Ya Ubangiji , da kana nan da ɗan'uwana bai mutu ba .
Ko yanzu ma na sani kome ka roƙi Allah zai yi maka . ”
Yesu ya ce mata , “ Ɗan'uwanki zai tashi . ”
Marta ta ce masa , “ Na sani zai tashi a tashin matattu a ranar ƙarshe . ”
Yesu ya ce mata , “ Ai , ni ne tashin matattu , ni ne kuma rai . Wanda ya gaskata da ni , ko ya mutu zai rayu .
Wanda kuwa yake raye , yake kuma gaskatawa da ni , ba zai mutu ba har abada . Kin gaskata wannan ? ”
Ta ce masa , “ I , ya Ubangiji . Na gaskata kai ne Almasihu , Ɗan Allah , wanda yake zuwa cikin duniya . ”
Da ta faɗi haka , ta je ta kirawo 'yar'uwarta Maryamu , ta raɗa mata ta ce , “ Ga Malam ya zo , yana kiranki . ”
Ita kuwa da jin haka , ta yi maza ta tashi ta nufi wurinsa .
Yesu dai bai iso ƙauyen ba tukuna , har yanzu yana wurin da Marta ta tarye shi .
Da Yahudawan da suke tare da ita a cikin gida , suna yi mata ta'aziyya , suka ga Maryamu ta yi maza ta tashi ta fita , suka bi ta , suna zaton za ta kabarin ne , ta yi kuka a can .
Da Maryamu ta iso inda Yesu yake , ta gan shi , sai ta faɗi a gabansa ta ce masa , “ Ya Ubangiji , da kana nan da dan'uwana bai mutu ba . ”
Da Yesu ya ga tana kuka , Yahudawan da suka zo tare da ita su ma , suna kuka , sai ya nisa a ransa , ya yi juyayi gaya .
Ya kuma ce , “ Ina kuka sa shi ? ” Suka ce masa , “ Ya Ubangiji , zo ka gani . ”
Sai Yesu ya yi kuka .
Don haka Yahudawa suka ce , “ Dubi yadda yake ƙaunarsa ! ”
Amma waɗansunsu suka ce , “ Ashe , wanda ya buɗe wa makahon nan ido , ba zai iya hana wannan mutum mutuwa ba ? ”
Sai Yesu ya sāke nisawa a ransa , ya iso kabarin . Kabarin kuwa kogon dutse ne , da wani dutse kuma an rufe bakin .
Yesu ya ce , “ Ku kawar da dutsen . ” Sai Marta , 'yar'uwar mamacin , ta ce masa , “ Ya Ubangiji , ai , yanzu ya yi ɗoyi , don yau kwanansa huɗu ke nan da mutuwa . ”
Sai Yesu ya ce mata , “ Ban gaya miki ba , in kin ba da gaskiya za ki ga ɗaukakar Allah ? ”
Sai suka kawar da dutsen . Yesu kuwa ya ɗaga kai sama ya ce , “ Ya Uba , na gode maka da ka saurare ni .
Ko dā ma na sani koyaushe kana saurarona , amma na faɗi haka ne saboda jama'ar da suke nan tsaitsaye , domin su gaskata kai ne ka aiko ni . ”
Da ya faɗi haka ya ɗaga murya da ƙarfi ya ce , “ Li'azaru fito ! ”
Sai mamacin ya fito , ƙafa da hannu a ɗaure da likkafani , fuskarsa kuma a naɗe da mayani . Yesu ya ce musu , “ Ku kwance masa , ya tafi . ”
Saboda haka Yahudawa da yawa da suka zo wurin Maryamu , suka kuma ga abin da ya yi , suka gaskata da shi .
Amma waɗansunsu suka tafi wurin Farisiyawa , suka gaya musu abin da Yesu ya yi .
Don haka manyan firistoci da Farisiyawa suka tara 'yan majalisa , suka ce , “ Shin , me muke yi ne , har mutumin nan yake ta yin mu'ujizai da yawa haka ?
In fa muka ƙyale shi kan haka , kowa zai gaskata da shi , Romawa kuma za su zo su karɓe ƙasarmu su ɗebe jama'armu . ”
Amma ɗayansu , mai suna Kayafa , wanda yake shi ne babban firist a shekarar nan , ya ce musu , “ Ku dai ba ku san kome ba .
Ba kwa lura , ai , ya fiye muku mutum ɗaya ya mutu saboda jama'a , da duk al'umma ta hallaka . ”
Ba da nufinsa ya faɗi haka ba , sai dai da yake shi ne babban firist a shekarar nan , ya yi annabci cewa , Yesu zai mutu saboda jama'a ,
ba ma saboda al'umma kaɗai ba , har ma yă tattaro 'ya'yan Allah da suke warwatse ko'ina su zama ɗaya .
Daga ran nan fa sai suka ƙulla su kashe shi .
Saboda haka , Yesu bai ƙara tafiya a cikin Yahudawa a sarari ba , amma ya tashi daga wurin , ya tafi ƙasar da take a bakin jeji , ya shiga wani gari , mai suna Ifraimu . Nan ya zauna da almajiran .
Ana nan , Idin Ƙetarewa na Yahudawa ya gabato , mutane da yawa daga ƙauyuka suka tafi Urushalima su tsarkake kansa kafin idin .
Suka yi ta neman Yesu , suna tsaitsaye a Haikali , suna ce wa juna , “ Me kuka gani ? Zai zo idin kuwa ? ”
Don dā ma , manyan firistoci da Farisiyawa sun yi umarni , cewa , idan kowa ya san inda Yesu yake , ya zo ya faɗa , su kama shi .
Idin Ƙetarewa sauran kwana shida , sai Yesu ya zo Betanya inda Li'azaru yake , wanda Yesu ya tasa daga matattu .
Nan aka yi masa abincin dare , Marta ce ta yi hidima , Li'azaru kuwa yana cikin masu ci tare da shi .
Sai Maryamu ta ɗauko awo guda na man ƙanshi na nardi tsantsa , mai tamanin gaske , ta shafa a ƙafafun Yesu , sa'an nan ta shafe su da gashinta . Duk gidan ya game da ƙanshin man .
Amma Yahuza Iskariyoti , ɗaya daga cikin almajiransa , wato , wanda zai bāshe shi , ya ce ,
“ Me ya hana a sayar da man nan a kan dinari ɗari uku , a ba talakawa kuɗin ? ”
Ya faɗi haka fa , ba don yana kula da talakawa ba , a'a , sai dai don shi ɓarawo ne , da yake kuma jakar kuɗinsu tana hannunsa , yakan riƙa taɓa abin da ke ciki .
Sai Yesu ya ce , “ A ƙyale ta , dā ma ta ajiye shi domin tanadin ranar jana'izata .
Ai , kullum kuna tare da talakawa , amma ba kullum kuke tare da ni ba . ”
Da taron Yahudawa mai yawa suka ji labari yana nan , sai suka zo , ba domin Yesu kaɗai ba , har ma don su ga Li'azaru wanda ya tasa daga matattu .
Sai manyan firistoci suka yi shawarar kashe Li'azaru , shi ma ,
domin ta dalilinsa Yahudawa da yawa suke warewa , suna gaskatawa da Yesu .
Kashegari babban taron da suka zo idi , da suka ji Yesu yana zuwa Urushalima ,
suka ɗaɗɗauko gazarin dabino suka firfita taryensa , suna ta da murya suna cewa , “ Hosanna ! Albarka ta tabbata ga mai zuwa da sunan Ubangiji , Sarkin Isra'ila ! ”
Da Yesu ya sami wani aholaki sai ya hau , kamar yadda yake a rubuce cewa ,
“ Kada ki ji tsoro , yake 'yar Sihiyona , Ga sarkinki yana zuwa a kan aholakin jaki ! ”
Da fari almajiransa ba su gane abin nan ba , amma bayan an ɗaukaka Yesu , suka tuna abin nan a rubuce yake game da shi , har ma aka yi masa shi .
Taron da suke tare da shi sa'ad da ya kira Li'azaru yă fito daga kabari , ya tashe shi daga matattu , su suka riƙa shaidarwa da haka .
Shi ya sa taron suka fita taryensa , don sun ji ya yi mu'ujizan nan .
Sai Farisiyawa suka ce wa juna , “ Duba ! Ba abin da muka iya ! Ai , duk duniya tana bayansa . ”
To , a cikin waɗanda suka zo idin yin sujada akwai waɗansu Helenawa .
Sai suka zo wurin Filibus , mutumin Betsaida ta ƙasar Galili , suka roƙe shi suka ce , “ Maigida , muna bukatar mu gana da Yesu . ”
Sai Filibus ya je ya gaya wa Andarawas , Andarawas kuma ya zo da Filibus , suka gaya wa Yesu .
Yesu ya amsa musu ya ce , “ Lokaci ya yi da za a ɗaukaka Ɗan Mutum .
Lalle hakika , ina gaya muku , in ba an binne ƙwayar alkama ta mutu ba , za ta zauna ita kaɗai . Amma in ta mutu sai ta hayayyafa .
Mai ƙaunar ransa zai rasa shi . Wanda kuwa ya ƙi ransa a duniyar nan , ya kiyaye shi ke nan , har ya zuwa rai madawwami .
Wanda duk zai bauta mini , ya bi ni . Inda nake kuma , nan bawana zai kasance shi ma . Kowa yake bauta mini , Uba zai girmama shi . ”
“ Yanzu ina jin nauyi a raina . Me zan ce kuwa ? In ce , ‘ Ya Uba ka ɗauke mini wannan lokaci ? ’ A'a , ai , dā ma na zo ne takanas domin wannan lokaci .
Ya Uba , ka ɗaukaka sunanka . ” Sai aka ji wata murya daga Sama ta ce , “ Na riga na ɗaukaka shi , zan kuma ƙara ɗaukaka shi , ”
Da taron da suke tsaya a wurin suka ji muryar , suka ce , “ An yi cida . ” Waɗansu kuwa suka ce , “ Wani mala'ika ne ya yi masa magana . ”
Yesu ya amsa ya ce , “ Ba saboda ni aka yi wannan murya ba , sai dominku .
Yanzu ne za a yi wa duniyar nan shari'a , yanzu ne kuma za a tuɓe mai mulkin duniyar nan .
Ni kuwa bayan an ɗaga ni daga ƙasa zan ja dukan mutane gare ni . ”
Ta faɗar haka ya kwatanta irin mutuwar da zai yi .
Sai taron suka amsa masa suka ce , “ Shari'armu ta gaya mana , cewa , Almasihu zai tabbata har abada . To , yaya za ka ce lalle ne a ɗaga Ɗan Mutum ? Wane ne Ɗan Mutum ɗin ? ”
Yesu ya ce musu , “ Haske yana tare da ku har ɗan lokaci kaɗan na gaba . Ku yi tafiya tun haske yana tare da ku , kada duhu ya ci muku . Mai tafiya a cikin duhu bai san inda yake tafiya ba .
Ku gaskata da hasken , tun kuna tare da shi , domin ku zama mutanen haske . ”
Sai Yesu ya ɗaga murya ya ce , “ Wanda yake gaskatawa da ni , ba ni yake gaskatawa ba , amma ga wanda ya aiko ni .
Wanda kuma yake dubana , yana duban wanda ya aiko ni ne .
Na zo duniya a kan ni haske ne , domin duk mai gaskatawa da ni kada ya yi zaman duhu .
Kowa ya ji maganata , bai kuwa kiyaye ta ba , ba ni nake hukunta shi ba . Gama ba don yi wa duniya hukunci na zo ba , sai dai domin in ceci duniya .
Wanda ya ƙi ni , bai kuma karɓi maganata ba , yana da mai hukunta shi , maganar da na faɗa , ita za ta hukunta shi a ranar ƙarshe .
Ba kuwa domin kaina na yi magana ba , Uban da ya aiko ni shi kansa ya ba ni umarni a kan abin da zan faɗa , da kuma maganar da zan yi .
Na kuma san umarnin nan nasa rai ne madawwami . Domin haka , abin da nake faɗa ina faɗa ne daidai yadda Uba ya faɗa mini . ”
Ana nan tun kafin Idin Ƙetarewa , da Yesu ya san lokacinsa ya yi da zai bar wannan duniya ya koma wurin Uba , da yake ya ƙaunaci mutanensa da suke duniya , ya ƙaunace su har matuƙa .
Ana cikin cin abincin dare , Iblis kuwa ya riga ya sa a zuciyar Yahuza Iskariyoti ɗan Saminu yă bāshe shi .
Yesu kuwa , da yake ya san Uba ya sa kome a hannunsa , ya kuma sani daga wurin Allah ya fito , wurin Allah kuma zai koma ,
sai ya tashi daga cin abincin , ya ajiye mayafinsa , ya ɗauko mayani ya yi ɗamara da shi .
Sa'an nan ya zuba ruwa a daro , ya fara wanke ƙafafun almajiran , yana shafewa da mayanin .
Sai ya zo kan Bitrus , shi kuwa ya ce masa , “ Ya Ubangiji , ashe , kai ne za ka wanke mini ƙafa ? ”
Yesu ya amsa ya ce , “ Yanzu kam , ba ka san abin da nake yi ba , amma daga baya za ka fahimta . ”
Bitrus ya ce masa , “ Wane ni ! Ai , ba za ka wanke mini ƙafa ba har abada ! ” Yesu ya amsa masa ya ce , “ In ban wanke maka ba , ba ka da rabo a gare ni . ”
Bitrus ya ce masa , “ Ya Ubangiji , ba ma ƙafafuna kaɗai ba , har ma da hannuwana da kaina ! ”
Yesu ya ce masa , “ Wanda ya yi wanka ba ya bukatar wanke kome , sai ƙafafunsa kawai , domin ya riga ya tsarkaka sarai . Ku ma tsarkakakku ne , amma ba dukanku ne ba . ”
Don ya san wanda zai bāshe shi , shi ya sa ya ce , “ Ba dukanku ne tsarkakakku ba . ”
Bayan ya wanke ƙafafunsu , ya yafa mayafinsa , sai ya sāke kishingiɗa , ya ce musu , “ Kun gane abin da na yi muku ?
Kuna kirana Malam , da kuma Ubangiji . Daidai ne kuwa , don haka nake .
Tun da yake ni da nake Ubangijinku , kuma Malaminku , har na wanke muku ƙafa , ashe , kuma wajibi ne ku wanke wa juna .
Na yi muku ishara domin ku ma ku yi yadda na yi muku
Lalle hakika , ina gaya muku , bawa ba ya fin ubangijinsa , manzo kuma ba ya fin wanda ya aiko shi .
In dai kun san wannan , kuna kuma aikatawa , ku masu farin ciki ne .
Ba dukanku nake nufi ba . Na san waɗanda na zaɓa . Wannan kuwa duk domin a cika Nassi ne cewa , ‘ Wanda muke ci tare ya tasar mini . ’
Tun yanzu zan sanar da ku abu tun bai faru ba , domin sa'ad da ya faru ku ba da gaskiya ni ne shi .
Lalle hakika , ina gaya muku , wanda ya yi na'am da duk wanda na aiko , ya yi na'am da ni ke nan . Wanda ya yi na'am da ni kuwa , to , ya yi na'am da wanda ya aiko ni . ”
Bayan da Yesu ya faɗi haka , ya ji nauyi a ransa , ya yi shaida ya ce , “ Lalle hakika , ina gaya muku , ɗayanku zai bāshe ni . ”
Sai almajiran suka duddubi juna , suka rasa ko da wa yake .
Wani daga cikin almajiransa kuwa , wanda Yesu yake ƙauna , yana kishingiɗe gab da Yesu .
Sai Bitrus ya alamta masa ya ce , “ Gaya mana , da wa yake ? ”
Shi kuwa da yake kishingiɗe haka gab da Yesu ya karkata , ya ce masa , “ Ya Ubangiji , wane ne shi ? ”
Sai Yesu ya amsa ya ce , “ Shi ne wanda zan tsoma 'yar lomar nan in ba shi . ” Da ya tsoma 'yar lomar kuwa , sai ya ba Yahuza , Ɗan Saminu Iskariyoti .
Da karɓar 'yar lomar nan Shaiɗan ya shige shi . Yesu ya ce masa , “ Yi abin da za ka yi , maza . ”
Amma cikin waɗanda suke cin abinci , ba wanda ya san dalilin da ya sa Yesu ya faɗa masa haka .
Har waɗansu ma sun yi zaton Yesu ya ce masa ya yi musu sayayyar idi ne , ko kuwa ya ba talakawa wani abu , don Yahuza ne yake riƙe da jakar kuɗinsu .
Shi kuwa da karɓar 'yar lomar , sai ya fita , da dare ne kuwa .
Bayan da ya fita kuma sai Yesu ya ce , “ Yanzu ne aka ɗaukaka Ɗan Mutum , aka kuma ɗaukaka Allah ta wurinsa .
Allah kuma zai ɗaukaka shi zuwa ga zatinsa , nan da nan kuwa zai ɗaukaka shi .
Ya ku 'ya'yana ƙanana , saura ɗan lokaci kaɗan ina tare da ku . Za ku neme ni , amma kamar yadda na faɗa wa Yahudawa cewa , ‘ Inda za ni ba za ku iya zuwa ba , ’ haka nake faɗa muku yanzu .
Sabon umarni nake ba ku , shi ne ku ƙaunaci juna . Kamar yadda na ƙaunace ku , haka ku ma , ku ƙaunaci juna .
Ta haka , kowa zai gane ku almajiraina ne , in dai kuna ƙaunar juna . ” Bitrus zai Yi Musun Sanin Yesu Bitrus zai Yi Musun Sanin Yesu
Bitrus ya ce masa , “ Ya Ubangiji , ina za ka ? ” Yesu ya amsa ya ce , “ Inda za ni , ba za ka iya bina yanzu ba , amma daga baya za ka bi ni . ”
Bitrus ya ce masa , “ Ya Ubangiji , don me , ba zan iya binka a yanzu ba ? Ai , zan ba da raina saboda kai . ”
Yesu ya amsa ya ce , “ Ashe , za ka ba da ranka saboda ni ? Lalle hakika , ina gaya maka , kafin zakara ya yi cara , za ka yi musun sanina sau uku . ”
“ Kada ku damu . Ku gaskata da Allah , ku kuma gaskata da ni .
A gidan Ubana akwai wurin zama da yawa . Da ba haka ba ne , da na faɗa muku , domin zan tafi in shirya muku wuri .
In kuwa na je na shirya muku wuri , sai in dawo in kai ku wurina , domin inda nake , ku ma ku zama kuna can .
Inda za ni kuwa kun san hanya . ”
Sai Toma ya ce masa , “ Ya Ubangiji , ba mu san inda za ka ba , ta yaya za mu san hanyar ? ”
Yesu ya ce masa , “ Ni ne hanya , ni ne gaskiya , ni ne kuma rai . Ba mai zuwa wurin Uba sai ta wurina .
Da kun san ni , da kun san Ubana ma . Amma daga yanzu kun san shi , kun kuma gan shi . ”
Sai Filibus ya ce masa , “ Ya Ubangiji , ka nuna mana Uban , bukatarmu ta biya ke nan . ”
Yesu ya ce masa , “ Na daɗe tare da ku haka , amma har yanzu ba ka san ni ba , Filibus ! Duk wanda ya gan ni , ai , ya ga Uban . Yaya za ka ce , ‘ Nuna mana Uban ? ’ ”
Wato , ba ka gaskata cikin Uba nake ba , Uba kuma cikina ? Maganar da nake faɗa muku , ba domin kaina nake faɗa ba , Uba ne da yake zaune a cikina yake yin ayyukansa .
Ku gaskata ni , a cikin Uba nake , Uba kuma a cikina , ko kuwa ku gaskata ni saboda ayyukan su kansu .
“ Lalle hakika , ina gaya muku , duk wanda yake gaskatawa da ni ayyukan da nake yi shi ma haka zai yi . Har ma , zai yi ayyukan da suka fi waɗannan , domin zan tafi wurin Uba .
Duk abin da kuka roƙa da sunana kuma zan yi , domin a ɗaukaka Uban ta wurin Ɗan .
Kome kuke roƙo da sunana , zan yi shi . ”
“ In dai kuna ƙaunata , za ku bi umarnina .
Ni ma zan roƙi Uba , zai kuwa ba ku wani Mai Taimako ya kasance tare da ku har abada .
Shi ne Ruhu na gaskiya , wanda duniya ba ta iya samunsa , domin ba ta ganinsa , ba ta kuma san shi ba . Ku kam , kun san shi , domin yana zaune tare da ku , zai kuma kasance a zuciyarku .
“ Ba zan bar ku marayu ba , zan zo wurinku .
Saura ɗan lokaci kaɗan duniya ba za ta ƙara ganina ba , amma ku za ku gan ni . Saboda ni a raye nake , ku ma za ku rayu .
A ran nan ne fa za ku sani , ni a cikin Uba nake , ku kuma a cikina , ni kuma a cikinku .
Duk wanda ya san umarnaina , yake kuma binsu , shi ne mai ƙaunata . Mai ƙaunata kuwa , Ubana zai ƙaunace shi , ni kuma zan ƙaunace shi , in bayyana kaina gare shi . ”
Sai Yahuza ( ba Iskariyoti ba ) ya ce masa , “ Ya Ubangiji , me ya sa za ka bayyana kanka gare mu , ba ga duniya ba ? ”
Yesu ya amsa masa ya ce , “ Kowa yake ƙaunata , zai kiyaye maganata , Ubana kuwa zai ƙaunace shi , za mu zo wurinsa mu zauna tare da shi .
Wanda ba ya ƙaunata , ba zai kiyaye maganata ba . Maganar da kuke ji kuwa ba tawa ba ce , ta Uba ce wanda ya aiko ni .
“ Duk wannan na faɗa muku ne tun muna tare .
Amma Mai Taimako , wato , Ruhu Mai Tsarki , wanda Uba zai aiko cikin sunana , shi ne zai koya muku kome , ya kuma tuna muku duk abin da na faɗa muku .
Na bar ku da salama . Salamata nake ba ku . Ba kamar yadda duniya take bayarwa nake ba ku ba . Kada ku damu , kada ku ji tsoro .
Kun dai ji na ce muku zan tafi , in kuma dawo wurinku . Da kuna ƙaunata da kun yi murna saboda za ni wurin Uba , domin kuwa Uban ya fi ni .
To , yanzu na faɗa muku tun bai faru ba , domin sa'ad da ya faru , ku ba da gaskiya .
Ba zan ƙara yi muku magana mai yawa ba , domin mai mulkin duniyar nan yana zuwa , ba shi kuwa da wani hannu a kaina ,
sai dai domin duniya tă sani ina ƙaunar Uban , ina kuma yin yadda Uba ya umarce ni , ku tashi mu tafi daga nan . ”
“ Ni ne itacen inabi na hakika , Ubana kuwa shi ne manomi .
Kowane reshe a cikina da ba ya 'ya'ya , sai ya datse shi . Kowane reshe mai yin 'ya'ya kuwa yakan tsarkake shi don ya ƙara haihuwa .
Koyanzu ma ku tsarkakku ne saboda maganar da na faɗa muku .
Ku zauna a cikina , ni kuma a cikinku . Kamar yadda reshen inabi , ba ya iya 'ya'ya shi kaɗai , sai ko yana haɗe da itacen inabin , haka ku ma ba za ku iya ba , sai kun zauna a cikina .
Ni ne itacen inabin , ku kuwa rassan . Wanda ya zauna a cikina , ni kuma a cikinsa , shi ne mai yin 'ya'ya da yawa . Domin in ba game da ni ba , ba za ku iya kome ba .
Duk wanda bai zauna a cikina ba , za a yar da shi can , kamar reshe , yă bushe , a kuma tattara irinsu a jefa wuta , a ƙone .
In kun zauna a cikina , maganata kuma ta zauna a cikinku , za ku roƙi duk abin da kuke so , za a kuwa yi muku .
Yadda ake ɗaukaka Ubana ke nan , in kuna 'ya'ya da yawa , ta haka , kuma zaku tabbata almajiraina .
Kamar yadda Uba ya ƙaunace ni , haka ni ma na ƙaunace ku . To , ku zauna cikin ƙaunar da nake muku .
In kun bi umarnina , za ku zauna cikin ƙaunar da nake muku , kamar yadda ni na bi umarnin Ubana , na kuma zauna cikin ƙaunar da yake mini .
Na gaya muku haka domin farin cikina ya kasance a cikinku , farin cikinku kuma ya zama cikakke .
“ Wannan fa shi ne umarnina , cewa , ku ƙaunaci juna kamar yadda na ƙaunace ku .
Ba ƙaunar da ta fi haka ga mutane , wato , mutum yă ba da ransa saboda aminansa .
Ku aminaina ne in kuna yin abin da na umarce ku .
Nan gaba , ba sauran in ce da ku bayi , don bawa bai san abin da ubangijinsa yake yi ba . Sai dai in ce da ku aminai , domin na sanar da ku duk abin da na jiyo wurin Ubana .
Ba ku kuka zaɓe ni ba , ni ne na zaɓe ku , na sa ku ku je ku yi 'ya'ya , 'ya'yanku kuma su tabbata , domin kome kuka roƙi Uba da sunana yă ba ku .
Na umarce ku haka domin ku ƙaunaci juna .
“ In duniya ta ƙi ku , ku sani sai da ta ƙi ni kafin ta ƙi ku .
Da ku na duniya ne da duniya ta so abinta , amma saboda ku ba na duniya ba ne , na kuma zaɓe ku daga duniya , shi ya sa duniya take ƙinku .
Ku tuna da maganar da na yi muku cewa , ‘ Bawa ba ya fin ubangijinsa . ’ In sun tsananta mini , ku ma za su tsananta muku . Da sun kiyaye maganata , da sai su kiyaye taku ma .
Duk wannan za su yi muku saboda sunana , don ba su san wanda ya aiko ni ba .
Da ba domin na zo na yi musu magana ba , da ba su da zunubi . Amma yanzu kam , ba su da wani hanzari a kan zunubinsu .
Wanda ya ƙi ni ya ƙi Ubana ma .
Da ba domin na yi ayyuka a cikinsu , da ba wanda ya taɓa yi sai ni ba , da ba su da zunubi . Amma yanzu sun gani , sun kuma ƙi mu , ni da Ubana duka .
An yi wannan kuwa domin a cika maganar da take a rubuce a cikin Shari'arsu cewa , ‘ Sun ƙi ni ba dalili . ’
Amma sa'ad da Mai Taimako ya zo , wanda zan aiko muku daga wurin Uba , wato , Ruhu na gaskiya , mai fitowa daga wurin Uba , shi ne zai shaida ni .
Ku ma shaida ne , domin tun farko kuke tare da ni .
“ Na faɗa muku waɗannan ne domin in kawar muku da sanadin tuntuɓe .
Za su fisshe ku daga jama'a . Hakika , lokaci ma yana zuwa da kowa ya kashe ku , zai zaci bautar Allah yake yi .
Za su yi haka ne kuwa , domin ba su san Uba ko ni ba .
Na faɗa muku waɗannan abubuwa ne , domin in lokacinsu ya yi ku tuna na faɗa muku . ”
“ Ina da sauran abubuwa da yawa da zan gaya muku tukuna , amma ba za ku iya ɗaukarsu a yanzu ba .
Sa'ad da kuwa Ruhu na gaskiya ya zo , zai bishe ku a cikin dukan gaskiya , domin ba zai yi magana don kansa ba , sai dai duk abin da ya ji , shi zai faɗa , zai kuma sanar da ku al'amuran da za su auku .
Zai ɗaukaka ni , domin zai ɗauko daga cikin abin da yake nawa ya sanar da ku .
Duk abin da Uba yake da shi , nawa ne . Shi ya sa na ce zai ɗauko daga cikin abin da yake nawa ya sanar da ku . ”
“ Bayan ɗan lokaci kaɗan , ba za ku gan ni ba , bayan ɗan lokaci kaɗan kuma , za ku gan ni . ”
Sai waɗansu almajiransa suka ce wa juna , “ Me yake nufi da ce mana , ‘ Bayan ɗan lokaci kaɗan ba za ku gan ni ba , bayan ɗan lokaci kaɗan kuma za ku gan ni ? ’ da kuma cewa , ‘ Domin za ni wurin Uba ? ’ ”
Suka ce , “ Me yake nufi da , ‘ Bayan ɗan lokaci kaɗan ’ ɗin ? Ai , ba mu san abin da yake faɗi ba . ”
Yesu kuwa ya sani suna so su tambaye shi , sai ya ce musu , “ Wato , kuna tambayar juna ne abin da nake nufi da cewa , ‘ Bayan ɗan lokaci kaɗan ba za ku gan ni ba , bayan ɗan lokaci kaɗan kuma za ku gan ni ? ’
Lalle hakika , ina gaya muku , za ku yi kuka da kuma gunji , amma duniya za ta yi farin ciki . Za ku yi baƙin ciki , amma baƙin cikinku zai koma farin ciki .
Idan mace tana naƙuda takan sha wuya , don lokacin haihuwarta ya yi . Amma da zarar ta haifi jinjirin , ba ta ƙara tunawa da wahalar da ta sha , domin murnar an sami baƙon duniya .
Haka ku ma yanzu kuke tare da baƙin ciki , amma zan sāke ganinku , sa'an nan zuciyarku za ta yi fari , ba kuwa mai ɗauke muku farin cikinku .
A ran nan , ba za ku yi mini wata tambaya ba . Lalle hakika , ina gaya muku , kome kuka roƙi Uba zai ba ku saboda sunana .
Har yanzu dai , ba ku roƙi komi cikin sunana ba . Ku roƙa , za ku samu , domin farin cikinku ya zama cikakke . ”
“ Duk waɗannan na faɗa muku da misalai ne . Lokaci yana zuwa da ba zan ƙara faɗa muku kome da misalai ba , sai dai in ba ku labarin Uba a sarari .
A ran nan za ku yi roƙo a cikin sunana . Ban kuwa ce muku zan roƙar muku Uba ba ,
domin shi Uban kansa na ƙaunarku , domin kun ƙaunace ni , kun kuma gaskata daga wurin Uban na fito .
Daga wurin Uban ne na fito , na shigo duniya , har wa yau kuma zan bar duniya in koma wurin Uba . ”
Sai almajiransa suka ce , “ Yauwa ! Yanzu ne fa kake magana a sarari , ba da misali ba .
Yanzu ne muka tabbata ka san kome , ba sai wani ya tambaye ka ba . Ta haka muka gaskata daga wurin Allah ka fito . ”
Yesu ya amsa musu ya ce , “ Ashe , yanzu kun gaskata ?
To , lokaci yana zuwa , har ma ya yi , da za a warwatsa ku , kowa yă koma gidansu , ku bar ni ni kaɗai . Duk da haka kuwa ba ni kaɗai nake ba , domin Uba yana tare da ni .
Na faɗa muku wannan ne domin a gare ni ku sami salama . A duniya kuna shan wuya , amma dai ku yi farin ciki , ai , na yi nasara da duniya . ”
Da Yesu ya faɗi haka , sai ya ɗaga kai sama ya ce , “ Ya Uba , lokaci ya yi . Ka ɗaukaka Ɗanka domin Ɗan ya ɗaukaka ka ,
tun da ka ba shi iko a kan dukkan 'yan adam , yă ba da rai madawwami ga duk waɗanda ka ba shi .
Rai madawwami kuwa , shi ne su san ka , Allah Makaɗaici na gaskiya , da kuma Yesu Almasihu da ka aiko .
Na ɗaukaka ka a duniya da yake na cika aikin da ka ba ni in yi .
Yanzu kuma , ya Uba , ka ɗaukaka ni zuwa ga zatinka da ɗaukakar nan da nake da ita tare da kai tun kafin duniya ta kasance .
“ Na bayyana sunanka ga mutanen da ka ba ni daga cikin duniya . Dā ma naka ne , ka kuwa ba ni su , sun kuma kiyaye maganarka .
Yanzu kuwa sun san duk iyakar abin da ka ba ni daga gare ka yake .
Domin kuwa maganar da ka faɗa mini na faɗa musu , sun kuwa karɓa , sun kuma san hakika na fito daga wurinka ne , sun kuma gaskata kai ne ka aiko ni .
Ni , roƙo nake yi dominsu . Ba duniya nake roƙar wa ba , sai dai su waɗanda ka ba ni , domin su naka ne .
Dukkan nawa naka ne , duk naka kuma nawa ne , an kuma ɗaukaka ni a zukatansu .
Yanzu kuma ba sauran zamana a duniya , amma waɗannan a duniya suke , ni kuwa ina zuwa wurinka . Ya Uba Mai tsarki , ka kiyaye su da ikon sunanka da ka ba ni , su zama ɗaya kamar yadda muke .
Duk sa'ad da nake tare da su , na kiyaye su da ikon sunanka da ka ba ni . Na kāre su , ba kuwa waninsu da ya hallaka , sai dai hallakakken nan , domin Nassi ya cika .
Amma a yanzu ina zuwa wurinka . Ina faɗar wannan magana tun ina duniya , domin farin cikina ya zama cikakke a zukatansu .
Na faɗa musu maganarka , duniya kuwa ta ƙi su , domin su ba na duniya ba ne , kamar yadda ni ma ba na duniya ba ne .
Ba na roƙonka ka ɗauke su daga duniya , sai dai ka kāre su daga Mugun nan .
Su ba na duniya ba ne , kamar yadda ni ma ba na duniya ba ne .
Ka tsarkake su cikin gaskiya . Maganarka ita ce gaskiya .
Kamar yadda ka aiko ni duniya , haka ni ma na aike su duniya .
Saboda su ne nake miƙa kaina , domin su ma a tsarkake su cikin gaskiya .
“ Ba kuwa waɗannan kaɗai nake roƙar wa ba , har ma masu gaskatawa da ni ta wurin maganarsu ,
domin dukansu su zama ɗaya , kamar yadda kai , ya Uba , kake cikina , ni kuma nake cikinka , haka su ma su kasance cikinmu , domin duniya ta gaskata , cewa , kai ne ka aiko ni .
Ɗaukakar da ka yi mini , ita na yi musu , domin su zama ɗaya kamar yadda muke ɗaya ,
ni a cikinsu , kai kuma a cikina , domin su zama ɗaya sosai , duniya ta gane kai ne ka aiko ni , ta kuma gane ka ƙaunace su kamar yadda ka kaunace ni .
Ya Uba , ina so waɗanda ka ba ni , su ma su kasance tare da ni inda nake , su dubi ɗaukakata da ka yi mini , domin ka ƙaunace ni tun ba a halicci duniya ba .
Ya Uba mai adalci , duniya kam , ba ta san ka ba , amma ni na san ka , waɗannan kuma sun sani kai ne ka aiko ni .
Na sanar da su sunanka , zan kuma ci gaba da sanar masu , domin ƙaunar da ka yi mini tă kasance a cikinsu , ni ma in kasance a cikinsu . ”
Bayan da Yesu ya yi maganar nan , ya fita , shi da almajiransa zuwa hayin Rafin Kidron , inda wani lambu yake , ya kuma shiga da almajiransa .
Yahuza ma wanda ya bāshe shi ya san wurin , domin Yesu ya saba haɗuwa da almajiransa a can .
Yahuza kuwa bayan ya ɗauko ƙungiyar soja , da waɗansu dogaran Haikali daga manyan firistoci da Farisiyawa , suka zo wurin , riƙe da fitilu , da jinyoyi , da makamai ,
Yesu kuwa da ya san duk abin da zai same shi , ya yiwo gaba , ya ce musu , “ Wa kuke nema ? ”
Suka amsa masa suka ce , “ Yesu Banazare . ” Yesu ya ce musu , “ Ni ne . ” Yahuza kuwa da ya bāshe shi yana tsaye tare da su .
Da Yesu ya ce musu , “ Ni ne , ” suka ja da baya da baya , har suka fāɗi .
Sai ya sāke tambayarsu , “ Wa kuke nema ? ” Suka ce , “ Yesu Banazare . ”
Yesu ya amsa ya ce , “ Ai , na gaya muku , ni ne . In kuwa ni kuke nema , ku bar waɗannan su tafi . ”
Wannan kuwa domin a cika maganar da ya yi ne cewa , “ A cikin waɗanda ka ba ni ban yar da ko ɗaya ba . ”
Bitrus kuwa da yake yana da takobi , ya zaro ya kai wa bawan babban firist sara , ya fille masa kunnensa na dama . Sunan bawan Malkus .
Sai Yesu ya ce wa Bitrus , “ Mai da takobinka kube . Ba sai in sha ƙoƙon da Uba ya ba ni in sha ba ? ”
Sai ƙungiyar soja da shugabansu , da dogaran nan na Yahudawa suka kama Yesu , suka ɗaure shi ,
suka tafi da shi wurin Hanana da fari , don shi surukin Kayafa ne , wanda yake shi ne babban firist a shekarar nan .
Kayafa kuwa shi ne ya yi wa Yahudawa shawara , cewa , ya fiye musu mutum ɗaya ya mutu saboda jama'a . Bitrus ya Yi Musun Sanin Yesu Bitrus ya Yi Musun Sanin Yesu
Sai Bitrus ya bi bayan Yesu , haka kuma wani almajiri . Almajirin nan kuwa sananne ne ga babban firist , sai ya shiga har gidan firist ɗin tare da Yesu ,
Bitrus kuwa ya tsaya a bakin ƙofa daga waje . Sai ɗaya almajirin da yake sananne ga babban firist ya fita , ya yi magana da wanda yake jiran ƙofa , sa'an nan ya shigo da Bitrus .
Baranyar da yake jiran ƙofar kuwa ta ce wa Bitrus , “ Anya ! Kai ma ba a cikin almajiran mutumin nan kake ba ? ” Ya ce , “ A'a , ba na ciki . ”
To , barori da dogaran Haikali kuwa sun hura wutar gawayi , don ana sanyi , suna tsaitsaye , suna jin wutar . Bitrus ma yana tsaye tare da su yana jin wutar .
Sai babban firist ya tuhumi Yesu a kan almajiransa da kuma koyarwarsa .
Yesu ya amsa masa ya ce , “ Ai , na yi wa duniya magana a bayyane , na kuma sha koyarwa a majami'u da Haikali inda Yahudawa duka sukan taru . Ban faɗi kome a ɓoye ba .
Don me kake tuhumata ? Tuhumi waɗanda suka saurare ni a kan abin da na faɗa musu , ai , sun san abin da na faɗa . ”
Da ya faɗi haka , wani daga cikin dogaran da suke tsaye kusa , ya mari Yesu , ya ce , “ Haka za ka amsa wa babban firist ? ”
Yesu ya amsa masa ya ce , “ In na faɗi mugun abu to , ka ba da shaida kan haka . In kuwa daidai na faɗa , to , don me za ka mare ni ? ”
Sai Hanana ya aika da shi a ɗaure wurin Kayafa , babban firist . Bitrus ya Sāke Musun Sanin Yesu Bitrus ya Sāke Musun Sanin Yesu
To , Bitrus kuwa yana tsaye yana jin wuta . Sai suka ce masa , “ Anya ! Kai ma ba a cikin almajiransa kake ba ? ” Sai ya yi musu ya ce , “ A'a , ba na ciki . ”
Sai wani daga cikin bayin babban firist , wato , dangin wanda Bitrus ya fille wa kunne , ya ce , “ Ashe , ban gan ka tare da shi a lambun ba ? ”
Sai Bitrus ya sāke yin musu . Nan da nan kuwa zakara ya yi cara .
Daga wurin Kayafa kuma suka kai Yesu fādar mai mulki . Da asuba ne kuwa . Su kansu ba su shiga fādar ba , don kada su ƙazantu su kāsa cin jibin Ƙetarewa .
Saboda haka , Bilatus ya fito wajensu , ya ce , “ Wace ƙara kuka kawo ta mutumin nan ? ”
Sai suka amsa masa suka ce , “ Da wannan ba mai laifi ba ne , ai , da ba mu bāshe shi gare ka ba . ”
Bilatus ya ce musu , “ Ku tafi da shi da kanku mana , ku hukunta shi bisa ga shari'arku ! ” Sai Yahudawa suka ce masa , “ Ai , ba mu da ikon zartar da hukuncin kisa a kan kowa . ”
Wannan kuwa don a cika maganar da Yesu ya yi ne , wadda ta kwatanta irin mutuwar da zai yi .
Sai Bilatus ya koma cikin fāda , ya kira Yesu ya ce masa , “ Ashe , kai ɗin nan , kai ne Sarkin Yahudawa ? ”
Yesu ya amsa ya ce , “ Wato , wannan faɗarka ce , ko kuwa waɗansu ne suka ce da ni haka a wurinka ? ”
Bilatus ya amsa ya ce , “ Ni Bayahude ne ? Ai , jama'arku da manyan firistoci su ne suka bāshe ka gare ni . Me ka yi ? ”
Yesu ya amsa ya ce , “ Mulkina ba na duniyar nan ba ne . Da mulkina na duniyar nan ne da barorina za su yi yaƙi kada a bāshe ni ga Yahudawa . Amma hakika , mulkina ba daga nan yake ba . ”
Sai Bilatus ya ce masa , “ Wato , ashe , sarki ne kai ? ” Yesu ya amsa ya ce , “ Yadda ka faɗa , ni sarki ne . Domin haka musamman aka haife ni , don haka kuma musamman na shigo duniya , domin in shaidi gaskiya . Kowane mai ƙaunar gaskiya kuwa yakan saurari muryata . ”
Bilatus ya ce masa , “ Wane abu ne , shi gaskiya ? ” Bayan da ya faɗi haka , ya sāke fitowa wurin Yahudawa , ya ce musu , “ Ni kam , ban same shi da wani laifi ba .
Amma dai kuna da wata al'ada , in Idin Ƙetarewa ya yi , nakan sakar muku mutum ɗaya . To , kuna so in sakar muku Sarkin Yahudawa ? ”
Sai suka sāke ɗaukar kururuwa suna cewa , “ A'a , ba wannan ba , sai dai Barabbas ! ” Barabbas ɗin nan kuwa ɗan fashi ne .
Sa'an nan Bilatus ya sa a tafi da Yesu , a yi masa bulala .
Sai soja suka yi wani kambi na ƙaya suka sa masa a kā , suka yafa masa wata alkyabba mai ruwan shunayya .
Suka yi ta zuwa wurinsa , suna cewa , “ Ranka ya daɗe , Sarkin Yahudawa ! ” suna ta marinsa .
Sai Bilatus ya sāke fitowa , ya ce wa Yahudawa , “ Ga shi , zan fito muku da shi , domin ku san ban same shi da wani laifi ba . ”
Sa'an nan Yesu ya fito , sāye da kambin ƙayar , da alkyabba mai ruwan shunayya . Sai Bilatus ya ce musu , “ To , ga mutumin ! ”
Da manyan firistoci da dogaran Haikali suka gan shi , suka ɗau kururuwa suna cewa , “ A gicciye shi ! A gicciye shi ! ” Bilatus ya ce musu , “ Ku tafi da shi ku da kanku , ku gicciye shi , ni kam , ban same shi da wani laifi ba . ”
Yahudawa suka amsa masa suka ce , “ Ai , muna da Shari'a , bisa ga Shari'ar nan kuwa ya wajaba a kashe shi , saboda ya mai da kansa Ɗan Allah . ”
Da Bilatus ya ji maganar nan sai ya ƙara tsorata .
Ya sāke shiga fāda , ya ce wa Yesu , “ Daga ina kake ? ” Amma Yesu bai amsa masa ba .
Saboda haka Bilatus ya ce masa , “ Ba za ka yi mini magana ba ? Ba ka sani ba ni ne da ikon sakinka , ko gicciye ka ? ”
Yesu ya amsa masa ya ce , “ Ba ka da wani iko a kaina in ba an ba ka daga Sama ba , saboda haka wanda ya bāshe ni gare ka ya fi ka zunubi . ”
A kan wannan Bilatus ya nema ya sake shi , sai dai Yahudawa suka ɗau kururuwa suna cewa , “ In dai ka saki wannan , kai ba masoyin Kaisar ba ne . Ai , kowa ya mai da kansa sarki , ya tayar wa Kaisar ke nan . ”
Da Bilatus ya ji wannan magana , sai ya fito da Yesu , ya zauna a kan gadon shari'a , wurin da ake kira Daɓe , da Yahudanci kuwa , Gabbata .
Ran nan kuwa ranar shirin Idin Ƙetarewa ce , wajen tsakiyar rana . Sai ya ce wa Yahudawa , “ Ga sarkinku ! ”
Sai suka ɗau kururuwa suna cewa , “ A yi da shi ! A yi da shi ! A gicciye shi ! ” Bilatus ya ce musu , “ A ! In gicciye sarkinku ? ” Sai manyan firistoci suka amsa suka ce , “ Mu ba mu da sarki sai Kaisar . ”
Sa'an nan ya bāshe shi gare su su gicciye shi .
Sai suka tafi da Yesu . Ya kuwa fita , shi kansa yake ɗauke da gicciyensa , har zuwa wurin da ake kira Wurin Ƙoƙon Kai , da Yahudanci kuwa , Golgota .
Nan suka gicciye shi , da kuma waɗansu mutum biyu tare da shi , ɗaya ta kowane gefe , Yesu kuwa a tsakiya .
Bilatus kuma ya rubuta wata sanarwa , ya kafa ta a kan gicciyen . Abin da aka rubuta ke nan , “ Yesu Banazare Sarkin Yahudawa . ”
Yahudawa da yawa kuwa sun karanta wannan sanarwa , domin wurin da aka gicciye Yesu kusa da birni ne . An kuwa rubuta ta da Yahudanci , da Romanci , da kuma Helenanci .
Sai manyan firistocin Yahudawa suka ce wa Bilatus , “ Kada ka rubuta ‘ Sarkin Yahudawa , ’ sai dai ka rubuta , ‘ A faɗarsa shi ne Sarkin Yahudawa . ’ ”
Bilatus ya amsa ya ce , “ Abin da na rubuta na rubuta ke nan . ”
Bayan soja sun gicciye Yesu , suka ɗibi tufafinsa , suka kasa kashi huɗu , kowane soja ya ɗauki kashi guda . Suka kuma ɗauki taguwarsa , taguwar kuwa ba ɗinki , saƙa ɗaya ce gudanta .
Sai suka ce wa juna , “ Kada mu tsaga ta , sai dai mu yi kuri'a a kanta , mu ga wanda zai ci . ” Wannan kuwa domin a cika Nassi ne cewa , “ Suka rarraba tufafina a tsakaninsu , suka jefa kuri'a akan rigata ”
Haka fa sojan suka yi . To , kusa da gicciyen Yesu kuwa da mahaifiyarsa , da 'yar'uwarta , da Maryamu matar Kilofas , da kuma Maryamu Magadaliya , suna tsaye .
Da Yesu ya ga mahaifiyarsa , da almajirin nan da yake ƙauna suna tsaye kusa , ya ce wa mahaifiyarsa , “ Iya , ga ɗanki nan ! ”
Sa'an nan ya ce wa almajirin , “ Ga tsohuwarka nan ! ” Tun daga wannan lokaci fa almajirin nan ya kai ta gidansa .
Bayan haka , Yesu da ya san duk an gama kome , domin a cika Nassi sai ya ce , “ Ina jin ƙishirwa . ”
To , akwai wani gora cike da ruwan tsami a ajiye a nan . Sai suka jiƙa soso da ruwan tsamin , suka soka a sandan izob suka kai bakinsa .
Da Yesu ya tsotsi ruwan tsamin nan ya ce , “ An gama ! ” Sa'an nan ya sunkuyar da kansa ya ba da ransa .
Da yake ran nan ranar shiri ce , don kada a bar jikuna a gicciye ran Asabar ( domin wannan Asabar ɗin babbar rana ce ) , sai Yahudawa suka roƙi Bilatus a karya ƙafafunsu , a kuma ɗauke jikunan .
Sai soja suka zo suka karya ƙafafun na farkon nan , da kuma na ɗayan da aka gicciye tare da shi .
Amma da suka zo wurin Yesu , suka kuma ga ya riga ya rasu , ba su karya ƙafafunsa ba .
Sai dai ɗaya daga cikin sojan nan ya soke shi da mashi a kwiɓi , nan da nan sai ga jini da ruwa suka gudano .
Wanda ya gani ɗin kuwa shi ya ba da shaida kan haka , shaidarsa kuwa gaskiya ce , ya kuma san gaskiya yake faɗa , domin ku ma ku ba da gaskiya .
Wannan kuwa don a cika Nassi ne cewa , “ Ko ƙashinsa ɗaya ba za a karya ba . ”
Wani Nassi kuma ya ce , “ Za su dubi wanda suka soka . ”
Bayan haka Yusufu , mutumin Arimatiya , wanda yake almajirin Yesu ne amma a ɓoye domin tsoron Yahudawa , ya roƙi Bilatus izinin ɗauke Yesu . Bilatus kuwa ya ba shi izini , ya kuwa zo ya ɗauke jikin Yesu .
Nikodimu kuma , wanda zuwansa na farko wurin Yesu da dad dare ne , ya zo da mur da al'ul a gauraye , wajen awo ɗari .
Sai suka ɗauki jikin Yesu suka sa shi a likkafanin lilin game da kayan ƙanshin nan , bisa ga al'adar Yahudawa ta jana'iza .
A wurin da aka gicciye shi kuwa akwai wani lambu , a cikin lambun kuma da wani sabon kabari wanda ba a taɓa sa kowa a ciki ba .
Da yake ranar shiri ce ta Yahudawa , kabarin kuma yana kusa , sai suka sa Yesu a nan .
To , a ranar farko ta mako , Maryamu Magadaliya ta je kabarin da asuba , tun da sauran duhu , ta ga an kawar da dutsen daga kabarin .
Sai ta yiwo gudu wurin Bitrus da kuma almajirin nan da Yesu yake ƙauna , ta ce musu , “ An ɗauke Ubangiji daga kabarin , ba mu kuwa san inda aka sa shi ba . ”
Sai Bitrus da almajirin nan suka fita suka doshi kabarin .
Duka biyu suka ruga a guje , amma almajirin nan ya tsere wa Bitrus , ya riga isa kabarin .
Yana duƙawa yana leƙa ciki , sai ya ga likkafanin lilin a ajiye , amma fa bai shiga ba .
Sa'an nan Bitrus ya zo a bayansa , ya kuwa shiga kabarin , ya ga likkafanin a ajiye ,
mayanin kuma da yake kansa ba a ajiye tare da likkafanin yake ba , amma a naɗe shi kaɗai a waje ɗaya .
Sai almajirin nan da ya riga isa kabarin shi ma ya shiga , ya gani , ya kuma ba da gaskiya .
Don kafin lokacin nan ba su fahimci Nassin nan ba , cewa , lalle ne yă tashi daga matattu .
Sai almajiran suka koma gida .
Maryamu kuwa tana tsaye a bakin kabarin daga waje , tana kuka . Tana cikin kuka sai ta duƙa , ta leƙa kabarin ,
sai ta ga mala'iku biyu saye da fararen tufafi a zaune inda dā gawar Yesu take , ɗaga wajen kai , ɗaya kuwa wajen ƙafafu .
Suka ce mata , “ Uwargida , don me kike kuka ? ” Ta ce musu , “ Ai , an ɗauke Ubangijina , ban kuwa san inda aka sa shi ba . ”
Da ta faɗi haka sai ta juya ta ga Yesu tsaye , amma ba ta gane Yesu ne ba .
Yesu ya ce mata , “ Uwargida , don me kike kuka ? Wa kuma kike nema ? ” Saboda kuma ta zaci shi ne mai aikin lambun , ta ce masa , “ Maigida , in kai ne ka ɗauke shi , gaya mini inda ka sa shi mana , ni kuwa in ɗauke shi . ”
Yesu ya ce mata , “ Maryamu ! ” Sai ta juya ta ce masa da Yahudanci , “ Rabboni ! ” wato , Malam .
Yesu ya ce mata , “ Kada ki riƙe ni , domin har yanzu ban hau wurin Uba ba tukuna . Sai dai ki tafi wurin 'yan'uwana ki ce musu ina hawa wurin Ubana kuma Ubanku , Allahna kuma Allahnku . ”
Sai Maryamu Magadaliya ta je ta ce wa almajiran , “ Na ga Ubangiji ! ” Ta kuma ce shi ya faɗa mata waɗannan abubuwa .
A ran nan da magariba , ranar farko ta mako , ƙofofin ɗakin da almajiran suke ciki yana kulle sabo da tsoron Yahudawa , sai ga Yesu ya zo ya tsaya a tsaka , ya ce musu , “ Salama a gare ku ! ”
Da ya faɗi haka , ya nuna musu hannuwansa da kwiɓinsa . Sai almajiran suka yi farin ciki da ganin Ubangiji .
Sai Yesu ya sāke ce musu , “ Salama a gare ku ! Kamar yadda Uba ya aiko ni , haka ni ma na aike ku . ”
Da ya faɗi haka ya busa musu numfashinsa , ya ce musu , “ Ku karɓi Ruhu Mai Tsarki .
Duk waɗanda kuka gafarta wa zunubansu , an gafarta musu ke nan . Duk waɗanda ba ku gafarta wa ba kuwa , ba a gafarta ba ke nan . ”
Toma kuwa , ɗaya daga cikin goma sha biyun nan , wanda ake kira Ɗan Tagwai , ba ya nan tare da su sa'ad da Yesu ya zo .
Sai sauran almajiran suka ce masa , “ Mun ga Ubangiji . ” Amma ya ce musu , “ In ban ga gurbin ƙusoshi a hannuwansa ba , in sa yatsata a gurbin ƙusoshin , in kuma sa hannuna a kwiɓinsa ba , ba zan ba da gaskiya ba . ”
Bayan kwana takwas har wa yau almajiransa na cikin gidan , Toma ma yana nan tare da su , ƙofofi suna kulle , sai ga Yesu ya zo ya tsaya a tsaka , ya ce , “ Salama a gare ku . ”
Sa'an nan ya ce wa Toma , “ Sa yatsarka nan , ka ji hannuwana . Miƙo hannunka kuma ka sa a kwiɓina . Kada ka zama marar ba da gaskiya , sai dai mai ba da gaskiya . ”
Toma ya amsa masa ya ce , “ Ya Ubangijina da kuma Allahna ! ”
Sai Yesu ya ce masa , “ Wato , saboda ka gan ni ka ba da gaskiya ? Albarka tā tabbata ga waɗanda ba su gani ba , amma kuwa suka ba da gaskiya . ”
Yesu ya yi waɗansu mu'ujizai da yawa dabam dabam a gaban almajiran , waɗanda ba a rubuta a littafin nan ba .
Amma an rubuta waɗannan ne , domin ku ba da gaskiya Yesu shi ne Almasihu , Ɗan Allah , ta wurin gaskatawa kuma ku sami rai a cikin sunansa .
Bayan haka Yesu ya sāke bayyana kansa ga almajiran a bakin Tekun Tibariya . Ga kuwa yadda ya bayyana kansa .
Bitrus , da Toma wanda ake kira Ɗan Tagwai , da Nata'ala na Kana ta ƙasar Galili , da 'ya'yan nan na Zabadi , da kuma waɗansu almajiransa biyu , duk suna nan tare ,
Sai Bitrus ya ce musu , “ Za ni su . ” Suka ce masa , “ Mu ma mā tafi tare da kai . ” Sai suka fita suka shiga jirgi . Amma a daren nan ba su kama kome ba .
Gari yana wayewa sai ga Yesu tsaye a bakin gaci , amma almajiran ba su gane Yesu ne ba .
Sai Yesu ya ce musu , “ Samari , kuna da kifi ? ” Suka amsa masa suka ce , “ A'a . ”
Ya ce musu , “ Ku jefa taru dama da jirgin za ku samu . ” Suka jefa , har suka kāsa jawo shi don yawan kifin .
Sai almajirin nan da Yesu yake ƙauna ya ce wa Bitrus , “ Ubangiji ne fa ! ” Da Bitrus ya ji , ashe , Ubangiji ne sai ya yi ɗamara da taguwarsa , don a tuɓe yake , ya fāɗa tekun .
Sauran almajirai kuwa suka zo a cikin ƙaramin jirgi , janye da tarun cike da kifi , don ba su da nisa daga gaci , kamar misalin kamu ɗari biyu ne .
Da fitowarsu gaci sai suka ga garwashi a wurin , da kifi , da kuma gurasa .
Yesu ya ce musu , “ Ku kawo waɗansu kifi daga cikin waɗanda kuka kama yanzu . ”
Sai Bitrus ya hau jirgin , ya jawo tarun gaci , cike da manyan kifaye dari da hamsin da uku . Amma duk da yawansu haka , tarun bai kece ba .
Sai Yesu ya ce musu , “ Ku zo ku karya kumallo . ” Daga cikin almajiran kuwa ba wanda ya yi ƙarfin halin tambayarsa ko shi wane ne , domin sun sani Ubangiji ne .
Sai Yesu ya zo ya ɗauki gurasar , ya ba su , haka kuma kifin .
Wannan ne fa zuwa na uku da Yesu ya bayyana ga almajiran bayan an tashe shi daga matattu .
Da suka karya kumallo Yesu ya ce wa Bitrus , “ Bitrus ɗan Yahaya , ka fi waɗannan ƙaunata ? ” Ya ce masa , “ I , ya Ubangiji , ka dai sani ina sonka . ” Yesu ya ce masa , “ Ka yi kiwon 'ya'yan tumakina . ”
Ya sāke faɗa masa , faɗa ta biyu , “ Bitrus ɗan Yahaya , kana ƙaunata ? ” Ya ce masa , “ I , ya Ubangiji , ka dai sani ina sonka . ” Yesu ya ce masa , “ Ka kiyaye tumakina . ”
Yesu ya faɗa masa , faɗa ta uku , “ Bitrus ɗan Yahaya , kana sona ? ” Sai Bitrus ya yi baƙin ciki don a faɗar nan ta uku ya ce masa , “ Kana sona ? ” Shi kuwa ya ce masa , “ Ya Ubangiji , ai , ka san kome duka , ka kuwa sani ina sonka . ” Yesu ya ce masa , “ Ka yi kiwon tumakina .
Lalle hakika , ina gaya maka , lokacin samartakarka kakan yi wa kanka ɗamara , ka tafi inda ka nufa , amma in ka tsufa , za ka miƙe hannuwanka , wani ya yi maka ɗamara , ya kai ka inda ba ka nufa ba . ”
( Ya faɗi wannan ne yana kwatanta irin mutuwar da Bitrus zai yi ya ɗaukaka Allah . ) Bayan ya faɗi haka , ya ce masa , “ Bi ni . ”
Sai Bitrus ya waiwaya ya ga almajirin nan da Yesu yake ƙauna yana biye da su , wato , wanda ya jingina gab da Yesu lokacin cin jibin nan da ya ce , “ Ya Ubangiji , wane ne zai bāshe ka ? ”
Da Bitrus ya gan shi , ya ce wa Yesu , “ Ya Ubangiji , wannan fa ? ”
Yesu ya ce masa , “ In na nufe shi da wanzuwa har in dawo , mene ne naka a ciki ? Kai dai , bi ni ! ”
Saboda haka maganar nan ta bazu cikin 'yan'uwa , cewa , almajirin nan ba zai mutu ba . Alhali kuwa Yesu bai ce masa ba zai mutu ba , ya dai ce , “ In na nufe shi da wanzuwa har in zo , mene ne naka a ciki ? ”
Wannan shi ne almajirin da yake ba da shaida a kan waɗannan al'amura , ya kuma rubuta su , mun kuwa sani shaidarsa tabbatacciya ce .
Akwai waɗansu ayyuka kuma masu yawa da Yesu ya aikata , in da za a rubuta ko wannensu ɗaya ɗaya da ɗaya ɗaya , ina tsammani ko duniya kanta ba za ta iya ɗaukar littattafan da za a rubuta ba .
Ya Tiyofalas , tarihin nan na farko wanda na rubuta , ya shafi dukan abubuwan da Yesu ya fara yi , da kuma waɗanda ya fara koyarwa ,
har ya zuwa ranar da aka ɗauke shi aka kai shi Sama , bayan da ya yi umarni ta wurin Ruhu Mai Tsarki ga manzannin da ya zaɓa .
Ya bayyana kansa gare su a raye bayan shan wuyarsa , tare da tabbatarwa masu yawa , masu ƙarfi kuma , yana bayyana a gare su a kai a kai har kwana arba'in , yana zancen al'amuran Mulkin Allah .
Sa'ad da yake tare da su , ya umarce su kada su tashi daga Urushalima , amma su jira cikar alkawarin nan da Uba ya yi , “ Wanda kuka ji daga bakina ,
domin Yahaya kam , da ruwa ya yi baftisma , amma kafin 'yan kwanaki da Ruhu Mai Tsarki za a yi muku baftisma . ”
Saboda haka da suka taru , suka tambaye shi suka ce , “ Ya Ubangiji , yanzu ne za ka sāke kafa wa Isra'ila mulki ? ”
Ya ce musu , “ Sanin lokatai da zamanai , da Uba ya sa cikin ikonsa , ba naku ba ne .
Amma za ku sami iko sa'ad da Ruhu Mai Tsarki ya sauko muku , za ku kuma zama shaiduna a Urushalima , da duk ƙasar Yahudiya , da ta Samariya , har ya zuwa iyakar duniya . ”
Da ya faɗi haka , suna cikin dubawa , sai aka ɗauke shi Sama , wani gajimare ya tafi da shi , ba su ƙara ganinsa ba .
Suna cikin zuba ido a sama , shi kuma yana tafiya , sai ga mutum biyu tsaye kusa da su , saye da fararen tufafi .
Sai suka ce , “ Ya ku mutanen Galili , don me kuke tsaye kuna duban sama ? Yesun nan da aka ɗauke daga gare ku aka kai shi zuwa Sama , zai komo ne ta yadda kuka ga tafiyarsa zuwa Sama . ”
Sai suka koma Urushalima daga dutsen nan da ake kira Dutsen Zaitun , wanda yake kusa da Urushalima , wajen mil ɗaya .
Da suka shiga birnin , suka hau soro inda suke zama , wato Bitrus , da Yahaya , da Yakubu , da Andarawas , da Filibus , da Toma , da Bartalamawas , da Matiyu , da Yakubu na Halfa , da Saminu Zaloti , da kuma Yahuza na Yakubu .
Duk waɗannan da nufi ɗaya suka nace da addu'a , tare da mata , da Maryamu uwar Yesu , da kuma 'yan'uwansa .
To , a kwanakin nan Bitrus ya miƙe tsaye cikin 'yan'uwa , ( wajen mutum ɗari da ashirin ne a taron ) , ya ce ,
“ Ya ku 'yan'uwana , lalle ne a cika Nassin nan da Ruhu Mai Tsarki ya faɗa a dā ta bakin Dawuda a game da Yahuza , wanda ya yi wa masu kama Yesu jagaba .
Don an lasafta shi cikinmu dā , an kuma ba shi tasa hidima cikin aikin nan .
( To , shi mutumin nan , da ladan mugun aikinsa ya sayi wani fili , sai ya fāɗi da kā , cikinsa ya fashe , kayan cikinsa duk suka zubo .
Wannan abu fa ya zama sananne ga dukan mazaunan Urushalima , har ake kiran filin Akaldama harshensu , wato filin jini . )
Domin a rubuce yake a Zabura cewa , ‘ Gidansa yă zama yasasshe , Kada kowa ya zauna a ciki . ’ Da kuma , ‘ Matsayinsa wani yă gada . ’
Don haka , lalle wani daga cikin mutanen nan da suke tare da mu , duk lokacin da Ubangiji Yesu yake cuɗanya da mu ,
tun daga baftismar da Yahaya ya yi , har ya zuwa ranar da aka ɗauke shi daga wurinmu aka kai shi zuwa Sama , wato ɗaya daga cikin mutanen nan ya zama shaidar tashinsa daga matattu , tare da mu . ”
Sai suka nuna mutum biyu , Yusufu mai suna Barsaba , wanda aka yi wa laƙabi da Yustus , da kuma Matiyas .
Sai suka yi addu'a , suka ce , “ Ya Ubangiji , masanin zuciyar kowa , a cikin waɗannan mutum biyu ka nuna wanda ka zaɓa ,
yă karɓi matsayi cikin aikin nan da manzancin nan da Yahuza ya bauɗe wa , don yă cike gurbinsa . ”
Sai suka yi musu kuri'a , Matiyas ya ci , aka kuma sa shi a cikin manzannin nan goma sha ɗaya .
Da ranar Fentikos ta yi , duk suna tare a wuri ɗaya ,
farat ɗaya , sai aka ji wani amo daga sama , kamar na busowar gawurtacciyar iska , ya cika duk gidan da suke zaune .
Sai waɗansu harsuna kamar na wuta suka bayyana a gare su , suna rarrabuwa , suna sassauka a kan ko wannensu .
Sai duk , aka cika su da Ruhu Mai Tsarki , suka kuma fara magana da waɗansu harsuna dabam dabam , gwargwadon yadda Ruhun ya yi musu baiwar yin magana .
To , a Urushalima a lokacin , akwai waɗansu Yahudawa masu bautar Allah daga ko'ina cikin ƙasashen duniya .
Da jin dirin nan kuwa , taron ya haɗe , ya ruɗe , domin ko wannensu ya ji suna magana da harshen garinsu .
Sai suka yi al'ajabi suka yi mamaki , suna cewa , “ Ashe , duk masu maganar nan ba Galilawa ba ne ?
Ƙaƙa kuwa ko wannenmu yake ji da harshen garinsu ake magana ?
Ga mu kuwa , Fartiyawa , da Madayanawa , da Elamawa , da mutanen ƙasar Bagadaza , da ne Yahudiya , da na Kafadokiya , da na Fantas , da na Asiya ,
da na Firijiya , da na Bamfiliya , da na Masar , da kuma na kewayen Kurane ta ƙasar Libiya , har ma da baƙi daga Roma , wato Yahudawa , da kuma waɗanda suka shiga Yahudanci ,
da kuma Karitawa , da Larabawa , duk muna ji suna maganar manyan al'amuran Allah da harshen garuruwanmu . ”
Duk kuwa suka yi mamaki , suka ruɗe , suna ce wa juna , “ Me ke nan kuma ? ”
Amma waɗansu suka yi ba'a suka ce , “ Ruwan inabi suka sha suka yi tatil ! ”
Amma Bitrus ya miƙe tare da sha ɗayan nan , ya ɗaga murya ya yi musu jawabi , ya ce , “ Ya ku 'yan'uwana Yahudawa da dukan mazaunan Urushalima , ku kula da wannan , ku kuma saurari maganata .
Ai , mutanen nan ba bugaggu ba ne yadda kuke zato , tun da ya ke yanzu ƙarfe tare na safe ne kawai .
Wannan , ai , shi ne abin da Annabi Yowel ya faɗa cewa ,
‘ Allah ya ce , A zamanin karshe zai zamanto zan zubo wa dukan 'yan adam Ruhuna . 'Ya'yanku mata da maza za su yi annabci , Wahayi zai zo wa samarinku , Dattawanku kuma za su yi mafarkai .
Hakika , har ma a kwanakin nan zan zubo Ruhuna a kan bayina mata da maza , Za su kuma yi annabci .
Zan nuna abubuwan al'ajabi a sararin sama , Da mu'ujizai a nan ƙasa , Wato jini , da wuta , da kuma , hauhawan hayaƙi .
Za a mai da rana duhu , Wata kuma jini , Kafin Ranar Ubangiji ta zo , Babbar ranar nan mai girma .
A sa'an nan ne zai zamanto kowa ya yi addu'a da sunan Ubangiji zai sami ceto . ’
“ Ya ku 'yan'uwa , Isra'ilawa , ku ji wannan magana . Yesu Banazare , mutumin da Allah ya tabbatar muku cewa shi yardajjensa ne , ta mu'ujizai , da abubuwan al'ajabi , da alamu waɗanda ya yi ta wurinsa a cikinku , kamar yadda ku kanku kuka sani ,
shi Yesun nan fa , an ba da shi bisa ƙaddarar Allah da rigyasaninsa , ku kuwa kuka gicciye shi , kuka kashe shi , ta hannun masu zunubi .
Amma Allah ya tashe shi bayan ya ɓalle masa ƙangin mutuwa , domin ba shi yiwuwa mutuwa ta riƙe shi .
Dawuda kuma ya yi faɗi a game da shi ya ce , ‘ Kullum hankalina yana kan Ubangiji , Yana damana , domin kada in jijjigu .
Saboda haka , zuciyata ta yi fari , ina farin ciki matuƙa . Ko da yake kuma ni jiki ne , zan zauna ina sa zuciya ,
Domin ba za ka yar da raina a Hades ba , Ba kuwa za ka yarda Mai Tsarkinka ya ruɓa ba .
Kā sanar da ni hanyoyin rai . Za ka cika ni da farin ciki ta zamana a zatinka . ’
Ya 'yan'uwa , na iya yi muku magana da amincewa a game da kakanmu Dawuda , cewa ya mutu , an binne shi , kabarinsa kuma yana nan gare mu har ya zuwa yau .
To , da ya ke shi annabi ne , ya kuma san Allah ya rantse masa , cewa zai ɗora wani daga cikin zuriyarsa kan kursiyinsa ,
sai ya hango , ya kuma yi faɗi a kan tashin Almasihu daga matattu , cewa ba za a yashe shi a Hades ba , jikinsa kuwa ba zai ruɓa ba .
Yesun nan kam , Allah ya tashe shi daga matattu , mu kuwa duk shaidu ne ga haka .
Da yake an ɗaukaka shi a dama ga Allah , ya kuma sami cikar alkawarin nan na baiwar Ruhu Mai Tsarki daga wurin Uba , sai ya zubo da wannan da kuke gani , kuke kuma ji .
Ai , ba Dawuda ne ya hau Sama ba , amma shi kansa ya ce , ‘ Ubangiji ya ce wa Ubangijina , Zauna a damana ,
Sai na sa ka tāke maƙiyanka . ’
“ Don haka sai duk jama'ar Isra'ila su sakankance , cewa shi Yesun na da kuka gicciye , Allah ya mai da shi Ubangiji , da kuma Almasihu . ”
To , da suka ji haka , maganar ta soke su a zuci , suka ce wa Bitrus da sauran manzannin , “ 'Yan'uwa , me za mu yi ? ”
Sai Bitrus ya ce musu , “ Sai ku tuba , a yi wa ko wannenku baftisma , a kan kun yarda da sunan Yesu Almasihu , domin a gafarta zunubanku , za ku kuwa sami baiwar Ruhu Mai Tsarki ,
domin alkawarin nan ku aka yi wa , ku da 'ya'yanku , da kuma dukan manisanta , wato duk waɗanda Ubangiji Allahnmu ya kira . ”
Sai ya yi ta tabbatar musu da maganganu masu yawa , yana ta yi musu gargaɗi , yana cewa , “ Ku tserar da kanku daga wannan karkataccen zamani . ”
Waɗanda suka ya na'am da maganarsa kuwa aka yi musu baftisma . A ran nan kuma suka ƙaru da mutum wajen dubu uku .
Sai suka himmantu ga koyarwar manzanni da tarayya da juna , da gutsuttsura gurasa , da kuma yin addu'a .
Sai tsoro ya kama kowa , aka kuma yi abubuwan al'ajabi da mu'ujizai da yawa ta wurin manzannin .
Dukan masu ba da gaskiya suna tare , suna mallakar kome nasu gaba ɗaya .
Suka sayar da mallakarsu da kayansu , suka rarraba wa kowa kuɗin , gwargwadon bukatarsa .
Kowace rana kuma sukan riƙa zuwa Haikali da nufi ɗaya , suna gutsuttsura gurasa a gidajensu , suna cin abinci da farin ciki ƙwarai , rai kwance ,
suna yabon Allah , suna da farin jini a wurin dukan mutane . Kowace rana kuma Ubangiji yana ƙara masu waɗanda ake ceta .
To , Bitrus da Yahaya suna tafiya Haikali a lokacin addu'a , da ƙarfe uku na yamma ,
sai ga wani mutum da aka haifa gurgu , ana ɗauke da shi . Kowace rana kuwa akan ajiye shi a ƙofar Haikali , wadda ake kira Ƙawatacciyar Ƙofa , don ya roƙi sadaka ga masu shiga Haikali .
Da ganin Bitrus da Yahaya suna shiga Haikalin , ya roƙe su sadaka .
Bitrus kuwa ya zuba masu ido , tare da Yahaya , ya ce , “ Dube mu . ”
Sai kuwa duk hankalinsa ya koma a kansu , da tsammanin samun wani abu a gunsu .
Amma Bitrus ya ce , “ Kuɗi kam , ba ni da su , amma abin da nake da shi , shi zan ba ka . Da sunan Yesu Almasihu Banazare , yi tafiya . ”
Sai Bitrus ya kama hannunsa na dama , ya tashe shi . Nan tāke ƙafafunsa da wuyan sawunsa suka yi ƙarfi .
Wuf , sai ya zabura , ya miƙe tsaye , ya fara tafiya , ya shiga Haikalin tare da su , yana tafe , yana tsalle , yana kuma yabon Allah .
Duk mutane suka gan shi yana tafe yana yabon Allah .
Suka kuwa gane shi ne mai zama a bakin Ƙawatacciyar Ƙofa ta Haikali yana bara . Sai mamaki ya kama su , suna al'ajabi ƙwarai a kan abin da aka yi masa .
Tun yana riƙe da Bitrus da Yahaya , duk jama'a suka sheƙa a guje zuwa wurinsu a cikin shirayin da ake kira Shirayin Sulemanu , suka ruɗe don mamaki .
Da Bitrus ya ga haka , sai ya yi wa jama'a jawabi , ya ce , “ Ya ku 'yan'uwa Isra'ilawa , don me kuke mamakin wannan ? Don me kuma kuke ta dubanmu , sai ka ce da ikon kanmu ne , ko kuwa don ibadarmu muka sa shi tafiya ?
Allahn Ibrahim , da Ishaku , da Yakubu , Allahn kakanninmu , shi ya ɗaukaka Baransa Yesu , wanda kuka bashe shi , kuka kuma ƙi shi , a gaban Bilatus , sa'ad da ya ƙudura zai sake shi .
Amma ku kuka ƙi Mai Tsarkin nan , mai adalci kuka roƙa a saukar muku da mai kisankai ,
kuka kuwa kashe Tushen Rai , amma Allah ya tashe shi daga matattu , mu kuwa shaidu na ga haka .
To , sunansa ne , wato ta wurin bangaskiya ga sunansa , shi ne ya ba mutumin nan da kuke gani , kuka kuma sani , ƙarfi . Hakika , bangaskiyar da take ta wurin Yesu ita ta ba mutumin nan cikakkiyar lafiya , a gaban idonku duka .
“ To , yanzu 'yan'uwa , na sani da jahilci kuka yi haka , kamar yadda shugabanninku ma suka yi .
Amma ta haka Allah ya cika faɗar da ya riga ya yi ta bakin annabawa duka , cewa Almasihunsa zai sha wuya .
Saboda haka sai ku tuba , ku juyo , domin a shafe zunubanku , Ubangiji kuma kansa ya riƙa wartsakar da ku ,
ya kuma aiko da Almasihun da aka ƙaddara muku tun dā , wato Yesu ,
wanda lalle ne ya zauna a Sama , har kafin lokacin nan na sabunta dukkan abubuwa da Allah ya faɗa tun zamanin dā ta bakin annabawansa tsarkaka .
Musa ma ya ce , ‘ Ubangiji Allah zai tasar muku da wani annabi daga cikin 'yan'uwanku , kamar yadda ya tashe ni . Lalle ne ku saurari duk abin da ya faɗa muku .
Zai zamana kuma duk wanda ya ƙi sauraron annabin nan , za a hallaka shi daga cikin jama'a . ’
Hakika dukan annabawa da suka yi annabci , wato tun daga kan Sama'ila da waɗanda suka zo daga baya , duk sun yi faɗi a kan waɗannan kwanakin .
Ku ne tsatson annabawa , ku ne kuma magadan alkawarin da Allah ya yi wa kakanninku , da ya ce wa Ibrahim , ‘ Ta zuriyarka ne za a yi wa dukkan kabilan duniya albarka . ’
Da Allah ya taso da Baransa , gare ku ne ya fara aiko shi , don yă yi muku albarka ta juyo da ko wannenku ga barin muguntarsa . ”
Suna cikin yin magana da jama'a sai firistoci da shugaban dogaran Haikali da Sadukiyawa suka ji haushi ƙwarai , suka aukar musu ,
don suna koya wa jama'a , suna tabbatar da tashi daga matattu , suna misali da Yesu .
Sai suka kama su , suka sa su a gidan waƙafi kafin gobe , don magariba ta riga ta yi .
Amma da yawa daga cikin waɗanda suka ji wa'azin sun ba da gaskiya , har jimillarsu ta kai wajen mutum dubu biyar .
Kashegari shugabanninsu da dattawansu da malamansu na Attaura suka taru a Urushalima ,
tare da Hanana , babban firist , da Kayafa , da Yahaya , da Iskandari , da kuma duk waɗanda suke dangin babban firist .
Da suka tsai da su a tsakiya , suka tuhume su , suka ce , “ Da wane iko ne , ko kuwa da wane suna ne , kuka yi haka ? ”
Sai Bitrus , cike da Ruhu Mai Tsarki , ya ce musu , “ Ya ku shugabannin jama'a , da dattawa ,
in dai ana tuhumarmu ne yau a kan alherin da aka yi wa gajiyayyen mutumin nan , ta yadda aka warkar da shi ,
to , sai ku sani , ku duka , da kuma duk jama'ar Isra'ila , da sunan Yesu Almasihu Banazare , wanda ku kuka gicciye , wanda kuma Allah ya tashi shi daga matattu , albarkacinsa ne mutumin nan yake tsaye a gabanku lafiyayye .
Wannan shi ne dutsen nan da ku magina kuka raina , shi ne kuwa ya zama mafificin dutsen gini .
Ba kuma samun ceto ga wani , domin ba wani suna duk duniyar nan da aka bayar cikin mutane , wanda lalle ta wurinsa ne za mu sami ceto . ”
To , da suka ga ƙarfin halin Bitrus da Yahaya , suka kuma gane marasa ilimi ne , talakawa kuma , suka yi mamaki , suka kuwa shaida su , a kan dā suna tare da Yesu .
Amma da suka ga mutumin nan da aka warkar ɗin yana tsaye tare da su , suka rasa hanyar yin musu .
Bayan sun umarce su , su fita daga majalisa , suka yi shawara da juna ,
suka ce , “ Yaya za mu yi da mutanen nan ? Don hakika sanannen abu ne ga dukan mazauna Urushalima , cewa an yi wata tabbatacciyar mu'ujiza ta wurinsu , ba mu kuwa da halin yin musu .
Amma don kada abin ya ƙara bazuwa a cikin mutane , sai mu yi musu kashedi , kada su kuskura su ƙara yi wa kowa magana , suna kama wannan suna . ”
Sai suka kirawo manzannin , suka kwaɓe su , kada su kuskura su yi wa kowa magana , ko su ƙara koyarwa suna kama sunan Yesu .
Amma Bitrus da Yahaya suka mayar musu da jawabi suka ce , “ To , in daidai ne a gun Allah mu fi jin taku da ta Allah , sai ku duba ku gani .
Domin mu kam , ba yadda za a yi sai mun faɗi abin da muka ji , muka kuma gani . ”
Da kuma suka daɗa yi musu kashedi , suka sake su , don sun rasa yadda za su hore su saboda jama'a , domin dukan mutane suna ɗaukaka Allah saboda abin da ya auku .
Mutumin nan da aka yi wa mu'ujizar nan ta warkarwa kuwa ya ba shekara arba'in baya .
Da aka săke su , suka tafi wurin mutanensu , suka ba su labarin duk abin da manyan firistoci da shugabanni suka faɗa musu .
Su kuwa da jin haka , sai suka ɗaga muryarsu ga Allah da nufi ɗaya , suka ce , “ Ya Mamallaki , Mahaliccin sama , da ƙasa , da teku , da kuma dukkan abin da yake a cikinsu ,
wanda ta Ruhu Mai Tsarki , ta bakin kakanmu Dawuda baranka , ka ce , ‘ Don me al'ummai suka husata ? Kabilai kuma suka yi makidar al'amuran wofi ?
Sarakunan duniya sun kafa dāga , Mahukunta kuma sun haɗa kai , Suna gāba da Ubangiji , da kuma Almasihunsa . ’
Gama hakika Hirudus da Buntus Bilatus sun haɗa kai a birnin nan tare da al'ummai da jama'ar Isra'ila gāba da Yesu Baranka mai tsarki , wanda ka maishe shi Almasihu .
Sun haɗa kai domin su yi dukan abin da ka ƙaddara zai auku , bisa ga ikonka da nufinka .
Yanzu kuma ya Ubangiji , dubi wannan kashedinsu , ka yi wa bayinka baiwar yin maganarka da iyakar ƙarfin hali ,
kana kuma miƙo hannunka kana warkarwa , ana kuma yin mu'ujizai da abubuwan al'ajabi albarkacin sunan Baranka mai tsarki Yesu . ”
Bayan sun yi addu'a , wurin da suke a tattare ya raurawa . Sai duk aka cika su da Ruhu Mai Tsarki , suka yi ta faɗar maganar Allah gabagaɗi .
To , duk taron da suka ba da gaskiya kuwa nufinsu ɗaya ne , ra'ayinsu ɗaya , ba kuma waninsu da ya ce abin da ya mallaka nasa ne , sai dai kome nasu ne baki ɗaya .
Manzanni kuma suka yi shaida da tabbatarwa mai ƙarfi a kan tashin Ubangiji Yesu daga matattu . Alheri mai yawa yana tare da kowannensu ,
har ba wanda yake da rashi a cikinsu ko ɗaya , don duk masu gonaki ko gidaje sun sayar da su ,
sun kawo kuɗin , sun ajiye gaban manzanni , an kuwa rarraba wa kowa gwargwadon bukatarsa .
Ana cikin haka sai Yusufu , wani Balawiye , asalinsa mutumin tsibirin Kubrus , wanda manzannin suke kira Barnaba , ( wato ɗan ƙarfafa zuciya ) ,
ya sayar da wata gonarsa , ya kawo kuɗin ya ajiye a gaban manzannin .
Amma wani mutum mai suna Hananiya , da matarsa Safiratu , ya sayar da wata mallakarsa ,
sai ya ɓoye wani abu daga cikin kuɗin , da sanin matarsa , ya kawo sashin kuɗin kurum ya ajiye a gaban manzanni .
Sai Bitrus ya ce , “ Kai , Hananiya , ta ƙaƙa Shaiɗan ya cika zuciyarka , har ka yi wa Ruhu Mai Tsarki ƙarya , ka kuma ɓoye wani abu daga kuɗin gonar ?
Kafin ka sayar , ba taka ba ce ? Bayan ka sayar kuma , kuɗin ba halalinka ba ne ? Ta ƙaƙa ka riya wannan aiki a zuciyarka ? Ai , ba mutum ka yi wa ƙarya ba , Allah ka yi wa . ”
Da jin wannan magana Hananiya ya fāɗi ya mutu . Duk waɗanda suka ji kuwa , matsanancin tsoro ya kama su .
Samari suka taso , suka sa shi a likkafani , suka ɗauke shi suka fitar da shi , suka je suka binne shi .
Bayan misalin sa'a uku matarsa ta shigo , ba da sanin abin da ya faru ba .
Sai Bitrus ya ce mata , “ Gaya mini , shin , haka kuka sayar da gonar nan ? ” Sai ta ce , “ I , haka ne . ”
Amma Bitrus ya ce mata , “ Ƙaƙa kuka gama baki ku gwada Ruhun Ubangiji ? Kin ji tafiyar waɗanda suka binne mijinki , har sun iso bakin ƙofa ma , za su kuwa ɗauke ki , su fitar da ke . ”
Nan tāke , ta fāɗi a gabansa , ta mutu . Da dai samarin suka shigo , suka iske ta matacciya , suka ɗauke ta suka fitar da ita , suka binne ta a jikin mijinta .
Sai matsanancin tsoro ya kama dukan ikilisiyar , da kuma dukan waɗanda suka ji labarin waɗannan abubuwa .
To , an yi mu'ujizai da abubuwan al'ajabi masu yawa a cikin mutane ta hannun manzanni . Dukansu kuwa da nufi ɗaya sukan taru a Shirayin Sulemanu .
Amma a cikin sauran mutane ba wanda ya yi ƙarfin halin shiga cikinsu , duk da haka kuwa jama'a suna girmama su .
Masu ba da gaskiya sai ƙaruwa suke ta yi ga Ubangiji fiye da dā , jama'a masu yawan gaske mata da maza .
Har ma ya kai ga fitowa da marasa lafiya tafarku , suna shimfiɗa su a kan gadaje da tabarmi , don in Bitrus ya zo wucewa , ko da inuwarsa ma ta bi ta kan waɗansunsu .
Mutane kuwa suka yi ta taruwa daga garuruwan da suke kewayen Urushalima , suna ta kawo marasa lafiya da waɗanda baƙaƙen aljannu suke wahalshe su , dukansu kuwa aka warkar da su .
Amma babban firist ya taso , da duk waɗanda suke tare da shi , wato 'yan ɗariƙa Sadukiyawa , suna kishi gaya ,
suka kama manzannin , suka sa su kurkuku .
Amma da daddare sai wani mala'ikan Ubangiji ya buɗe ƙofofin kurkukun , ya fito da su , ya ce ,
“ Ku tafi , ku tsaya a cikin Haikali , ku sanar da jama'a duk maganar wannan rai . ”
Da suka ji haka , suka shiga Haikalin da sassafe , suna koyarwa . To , babban firist ya fito , shi da waɗanda suke tare da shi , suka kira majalisa , da dukan shugabannin Isra'ilawa , suka aika zuwa kurkuku a kawo su .
Amma da dogaran Haikali suka je , ba su same su a kurkukun ba , suka dawo suka ba da labari , suka ce ,
“ Mun iske kurkukun a kulle sosai , masu tsaro kuma suna tsaro a bakin ƙofofin , amma da muka buɗe , sai muka tarar ba kowa a ciki . ”
To , da shugaban dogaran Haikali da manyan firistocin suka ji haka , suka ruɗe ƙwarai a game da su , suka rasa inda abin zai kai .
Sai wani ya zo ya ce musu , “ Ai , ga shi , mutanen nan da kuka sa a kurkuku suna nan a tsaye a Haikali , suna koya wa jama'a . ”
Sai shugaban dogaran Haikali da dogaran suka je suka kawo manzannin , amma fa ba ƙarfi da yaji ba , don suna tsoro kada jama'a su jejjefe su da duwatsu .
Da suka kawo su , suka tsai da su a gaban majalisar . Sai babban firist ya tambaye su ,
ya ce , “ Mun fa kwaɓe ku da gaske kada ku ƙara koyarwa da sunan nan , amma ga shi , kun gama Urushalima da koyarwarku , har ma kuna nema ku ɗafa mana alhakin jinin mutumin nan . ”
Amma Bitrus da manzannin suka amsa suka ce , “ Wajibi ne mu yi wa Allah biyayya fiye da mutum .
Allahn kakanninmu ya ta da Yesu , wanda kuka kashe ta wurin kafe shi a jikin gungume .
Shi ne Allah ya ɗaukaka ga damansa , Shugaba da kuma Mai Ceto , domin ya buɗe wa Isra'ila hanyar tuba , su kuma sami gafarar zunubansu .
Mu kuwa shaidu ne ga waɗannan al'amura , haka kuma Ruhu Mai Tsarki , wanda Allah ya bai wa masu yi masa biyayya . ”
Da suka ji haka , sai suka husata ƙwarai da gaske , suna so su kashe su .
Amma wani Bafarisiye , mai suna Gamaliyal , masanin Attaura , wanda duk jama'a suke girmamawa , ya miƙe a cikin majalisa , ya yi umarni a fitar da mutanen nan a waje tukuna .
Sa'an nan ya ce musu , “ Ya ku 'yan'uwa Isra'ilawa , ku kula fa da abin da kuke niyyar yi wa mutanen nan .
A shekarun baya wani mutum ya ɓullo , mai suna Tudas , wanda ya mai da kansa wani abu , wajen mutum arbaminya kuma suka bi shi , amma aka kashe ƙi , mabiyansa kuwa aka watsa su , suka lalace .
A bayansa kuma , a lokacin ƙirgen mutane , wani mai sunan Yahuza Bagalile ya ɓullo , ya zuga waɗansu suka yi tawaye , suka bi shi . Shi ma ya hallaka , duk mabiyansa ma aka warwatsa su .
To , a yanzu ma , ina gaya muku , ku fita daga sha'anin mutanen nan , ku ƙyale su . Idan dai niyyarsu ko aikinsu na mutum ne , ai , zai rushe ,
amma in na Allah ne , ba dama ku rushe su . Kada fa a same ku kuna gāba da Allah . ”
Sai suka bi shawararsa , suka kuma kirawo manzannin , suka yi musu duka , suka kwaɓe su kada su ƙara magana da sunan Yesu , sa'an nan suka sake su .
To , sai suka tashi daga gaban majalisar , suna farin ciki a kan an ga sun isa su sha wulakanci saboda sunan Yesu .
Kowace rana kuwa , ko a Haikali ko a gida , ba su daina koyarwa da yin bishara , cewa Yesu shi ne Almasihu ba .
To , a kwanakin nan da yawan masu bi yake Ƙaruwa , sai Yahudawa masu jin Helenanci suka yi wa Ibraniyawa gunaguni domin ba a kula da matansu gwauraye ba , a wajen rabon gudunmawa a kowace rana .
Sai goma sha biyun nan suka kirawo duk jama'ar masu bi , suka ce , “ Ai , bai kyautu ba mu mu bar wa'azin Maganar Allah , mu shagala a kan sha'anin abinci .
Saboda haka , 'yan'uwa , sai ku zaɓi mutum bakwai daga cikinku , waɗanda ake yabawa , cike da Ruhu da kuma hikima , waɗanda za mu danƙa wa wannan aiki .
Mu kuwa sai mu nace da yin addu'a da kuma koyar da Maganar . ”
Abin da suka faɗa kuwa ya ƙayatar da jama'a duka . Sai suka zaɓi Istifanas , mutumin da yake cike da bangaskiya da Ruhu Mai Tsarki , da Filibus , da Burokoras , da Nikanar , da Timan , da Barminas , da Nikolas mutumin Antakiya wanda dā ya shiga Yahudanci .
Waɗannan ne aka gabatar a gaban manzannin . Bayan sun yi addu'a kuma , suka ɗora musu hannu .
Maganar Allah kuwa sai ƙara haɓaka take yi , yawan masu bi kuma a birnin Urushalima sai ta ƙaruwa yake yi ƙwarai da gaske , firistoci masu yawan gaske kuma suka yi na'am da bangaskiyar nan .
To , Istifanas , a cike da alheri da iko , ya yi ta yin manyan al'ajabai da mu'ujizai a cikin jama'a .
Sa'an nan waɗansu na majami'ar da ake kira majami'ar Libartinawa , wato Kuraniyawa da Iskandariyawa , da kuma waɗansu daga ƙasar Kilikiya da ta Asiya , suka tasar wa Istifanas da muhawwara .
Amma ko kaɗan ba dama su yi masa musu , domin ya yi magana da hikima , Ruhu yana iza shi .
Sai suka zuga mutane a asirce , su kuwa suka ce , “ Mun ji shi yana zagin Musa , yana saɓon Allah . ”
Ta haka suka ta da hankalin jama'a , da shugabanni , da malaman Attaura , su kuma suka aukar masa , suka kama shi , suka kawo shi a gaban majalisa .
Sai suka gabatar da masu shaidar zur , suka ce , “ Mutumin nan ba ya rabuwa da kushe tsattsarkan wurin nan , da kuma Attaura ,
don mun ji shi yana cewa , wannan Yesu Banazare zai rushe wurin nan , yă kuma sauya al'adun da Musa ya bar mana . ”
Da duk waɗanda suke zaune a majalisar suka zura masa ido , suka ga fuskarsa kamar fuskar mala'ika take .
Sai babban firist ya ce , “ Ashe , haka ne ? ”
Sai Istifanas ya ce , “ Ya ku 'yan'uwa da shugabanni , ku saurare ni . Allah Maɗaukaki ya bayyana ga kakanmu Ibrahim , sa'ad da yake ƙasar Bagadaza , tun bai zauna a Haran ba ,
ya ce masa , ‘ Tashi daga ƙasarku , kuma daga cikin 'yan'uwanka , ka je ƙasar da zan nuna maka . ’
Sai ya tashi daga ƙasar Kaldiyawa , ya zauna a Haran . Daga can kuma , bayan mutuwar mahaifinsa , Allah ya kawo shi ƙasar nan da yanzu kuke zaune .
Amma kuwa shi da kansa , bai ba shi gādonta ba , ko da tăki ɗaya , sai dai ya yi masa alkawari zai mallakar masa ita , shi da zuriyar bayansa , ko da yake ba shi da ɗa a lokacin .
Abin da Allah ya faɗa kuwa shi ne zuriyar Ibrahim za su yi baƙunci a wata ƙasa , mutanen ƙasar kuwa za su bautar da su , su kuma gwada musu azaba har shekara arbaminya .
‘ Har wa yau kuma , ’ Allah ya ce , ‘ Al'ummar da za su bauta wa , ni zan hukunta ta , bayan haka kuma za su fito su bauta mini a wannan wuri . ’
Ya kuma yi masa alkawari a game da kaciya . Ta haka , da Ibrahim ya haifi Ishaku , ya yi masa kaciya a rana ta takwas . Ishaku ya haifi Yakubu , Yakubu kuma ya haifi kakanninmu goma sha biyun nan .
“ Kakannin nan namu kuwa , da yake suna kishin Yusufu , suka sayar da shi , aka kai shi Masar . Amma Allah yana tare da shi ,
ya kuma tsamo shi daga dukan wahalarsa , ya ba shi farin jini da hikima a gun Fir'auna , Sarkin Masar , shi kuwa ya naɗa shi mai mulkin Masar , ya kuma danƙa masa jama'ar gidansa duka .
To , sai wata yunwa ta auku a dukan ƙasar Masar da ta Kan'ana , a game da matsananciyar wahala , har kakanninmu suka rasa abinci .
Amma da Yakubu ya ji akwai alkama a Masar , ya aiki kakanninmu tafiyar farko .
A tafiyarsu ta biyu Yusufu ya sanar da kansa ga 'yan'uwansa , asalinsa kuma ya sanu ga Fir'auna .
Sai Yusufu ya aika wa mahaifinsa Yakubu yă zo , da kuma dukan 'yan'uwansa , mutum saba'in da biyar .
Sai Yakubu ya tafi Masar . A can ma ya mutu , shi da kakanninmu .
Sai aka ɗebo su aka mai da su Shekem , aka sa su a kabarin da Ibrahim ya saya da kuɗi azurfa a wurin 'ya'yan Hamor a nan Shekem .
“ Amma da lokacin cikar alkawarin da Allah ya yi wa Ibrahim ya gabato , jama'ar suka ƙaru , suka yawaita ƙwarai a ƙasar Masar ,
har aka yi wani sarki a Masar , wanda bai san ko wane ne Yusufu ba .
Wannan sarki kuwa ya cuci kabilarmu , yana gwada wa kakanninmu azaba , yana sawa a yar da jariransu , don kada su rayu .
A lokacin nan ne aka haifi Musa , yaro kyakkyawan gaske . Sai aka rene shi wata uku a gidan mahaifinsa .
Da aka fitar da shi waje , 'yar Fir'auna ta ɗauke shi tallafinta , ta goya shi kamar ɗanta .
Sai aka karantar da Musa a cikin dukan ilimin Masarawa , shi kuwa mutum mai iko ne a cikin magana da ayyukansa .
“ Yana gab da cika shekara arba'in ke nan , sai ya faɗo masa a rai yă ziyarci 'yan'uwansa Isra'ilawa .
Da ya ga ana cutar ɗayansu , sai ya tăre wanda ake wulakantawa , ya rama masa , ya buge Bamasaren , ya mutu .
Ya zaci 'yan'uwansa sun gane ta hannunsa ne Allah zai cece su . Amma ba su gane ba .
Kashegari kuma waɗansu suna faɗa , sai ya nemi shirya su , ya ce , ‘ Ku jama'a , ku 'yan'uwa ne fa , don me kuke cutar juna ? ’
Amma mai cutar ɗan'uwa nasa sai ya ture Musa , ya ce , ‘ Wa ya sa ka shugaba da alƙali a kanmu ?
Wato kana so ne ka kashe ni kamar yadda ka kashe Bamasaren nan na jiya ? ’
Da jin wannan magana , sai Musa ya gudu ya yi baƙunci a ƙasar Madayana , a inda ya haifi 'ya'ya biyu maza .
“ To , bayan shekara arba'in , sai mala'ika ya bayyana a gare shi a cikin harshen wuta , a wani kurmi a jejin Dutsen Sina'i .
Da Musa ya ga haka , ya yi mamakin abin da ya gani . Da ya matso domin ya duba , sai ya ji muryar Ubangiji tana cewa ,
‘ Ni ne Allahn kakanninka , Allahn Ibrahim da Ishaku da Yakubu . ’ Sai jikin Musa ya ɗauki rawa , bai kuma iya ƙarfin halin dubawa ba .
Sai Ubangiji ya ce masa , ‘ Tuɓe takalminka , domin wurin da kake tsayen nan , tsattsarka ne .
Hakika , na ga wulakancin da ake yi wa mutanena da suke Masar , na ji nishinsu , na kuma sauko don in cece su . To , a yanzu sai ka zo in aike ka Masar . ’
“ To , shi Musan nan da suka ƙi , suna cewa , ‘ Wa ya sa ka shugaba da kuma alƙali ? ’ Shi ne Allah ya aiko ya zama shugaba , da mai ceto , ta taimakon mala'ikan nan da ya bayyana a gare shi a cikin kurmin nan .
Shi ne kuwa ya fito da su , bayan ya yi abubuwan al'ajabi da mu'ujizai a ƙasar Masar , da Bahar Maliya , da kuma a cikin jeji , har shekara arba'in .
Wannan shi ne Musan da ya ce wa Isra'ilawa , ‘ Allah zai tasar muku da wani annabi daga cikin 'yan'uwanku , kamar yadda ya tashe ni . ’
Shi ne kuma wanda yake a cikin ikilisiyar nan a jeji tare da mala'ikan da ya yi masa magana a Dutsen Sinai , tare da kakanninmu kuma . Shi ne kuma ya karɓo rayayyiyar magana domin ya kawo mana .
Amma kakanninmu suka ƙi yi masa biyayya , suka ture shi , zuciyarsu ta koma ƙasar Masar .
Suka ce wa Haruna , ‘ Ka yi mana gumakan da za su yi mana jagaba , don Musan nan kam , da ya fito da mu daga Masar , ba mu san abin da ya auku a gare shi ba . ’
A lokacin nan suka ƙera ɗan maraƙi , suka yanka wa gunkin nan hadaya , suka riƙa farin ciki da aikin da suka yi da hannunsu .
Saboda haka Allah ya juya musu baya , ya sallame su ga bautar taurari , yadda yake a rubuce a littafin annabawa cewa , ‘ Ya ku jama'ar Isra'ila , Ni ne kuka yanka wa dabbobi , kuka miƙa wa hadaya , Har shekara arba'in a cikin jeji ?
Ai , yawo kuka yi da alfarwar Molek , Da surar tauraron gunki Ramfan , Wato surorin nan da kuka ƙera don ku yi musu sujada . Ni kuwa zan kawar da ku a can bayan Babila . ’
“ Dā kakanninmu suna da alfarwar shaida a jeji , irin wadda mai maganar nan da Musa ya umarta a yi , daidai fasalin da ya gani .
Alfarwar nan ita ce kakanninmu suka gāda , suka kuma kawo ƙasar nan a zamanin Joshuwa , bayan sun mallake ƙasar al'umman da Allah ya kora a gaban idonsu . Alfarwar nan kuwa tana nan har ya zuwa zamanin Dawuda ,
wanda ya sami tagomashi wurin Allah , har ya nemi alfarmar yi wa Allahn Yakubu masujada .
Amma Sulemanu ne ya yi wa Allah gini .
Duk da haka Maɗaukaki ba ya zama a gidaje , ginin mutum . Yadda Annabi Ishaya ya ce ,
‘ Allah ya ce , Sama ita ce kursiyina , Ƙasa kuwa matashin ƙafata . Wane wuri kuma za ku gina mini ? Ko kuwa wane wuri ne wurin hutuna ?
Ba da ikona na halicci dukan waɗannan abubuwa ba ? ’
“ Ku kangararru , masu ɓatan basira , masu kunnen ƙashi , kullum kuna yi wa Ruhu Mai Tsarki tsayayya . Yadda kakanninku suka yi , haka ku ma kuke yi .
A cikin annabawa wane ne kakanninku ba su tsananta wa ba ? Sun kuma kashe waɗanda suka yi făɗi a kan zuwan Mai Adalcin nan , wanda a yanzu kuka zama maciya amanarsa , da kuma makasansa ,
ku ne kuwa kuka karɓi Shari'a ta wurin mala'iku , amma ba ku kiyaye ta ba ! ”
Da suka ji haka , suka husata ƙwarai da gaske , har suka ciji leɓe don jin haushinsa .
Amma Istifanas , a cike da Ruhu Mai Tsarki , sai ya zuba ido sama , ya ga ɗaukakar Allah , da kuma Yesu yana tsaye a dama ga Allah .
Sai ya ce , “ Ga shi , ina ganin sama a buɗe , da kuma Ɗan Mutum a tsaye a dama ga Allah . ”
Amma suka ɗauki ihu ƙwarai , suka tattoshe kunnuwansu , suka aukar masa da nufi ɗaya ,
suka fitar da shi a bayan gari ya ta jifansa da dutse . Shaidu kuwa suka ajiye tufafinsu wurin wani saurayi , mai suna Shawulu .
Suna ta jifan Istifanas , shi kuwa yana ta addu'a , yana cewa , “ Ya Ubangiji Yesu , ka karɓi ruhuna . ”
Sa'an nan ya durƙusa , ya ɗaga murya da ƙarfi , ya ce , “ Ya Ubangiji , kada ka ɗora musu wannan zunubi . ” Da faɗar haka sai ya yi barci .
Shawulu kuwa yana goyon bayan kisan Istifanas .
To , waɗanda aka warwatsar ɗin kuwa , suka yi ta zazzagawa suna yin bishara .
Filibus ya tafi birnin Samariya , yana ta yi musu wa'azin Almasihu .
Da taron suka ji , suka kuma ga mu'ujizan da Filibus yake yi , da nufi ɗaya suka mai da hankali ga abin da ya faɗa .
Domin da yawa masu baƙaƙen aljannu suka rabu da su , aljannun kuwa suna ta ihu . Shanyayyu da guragu da yawa kuma an warkar da su .
Saboda haka aka yi ta farin ciki a garin ƙwarai da gaske .
Akwai wani mutum kuwa , mai suna Saminu , wanda dā yake sihiri a birnin , har yana ba Samariyawa mamaki , yana cewa shi wani muhimmi ne .
Duk jama'a kuwa mai da hankali a gare shi , babba da yaro , suna cewa , “ Mutumin nan , ai , ikon nan ne na Allah , da ake kira mai girma . ”
Sai suka mai da hankali a gare shi , don ya daɗe yana ta ba su al'ajabi da sihirinsa .
Amma da suka gaskata bisharar da Filibus ya yi a kan Mulkin Allah , da kuma sunan Yesu Almasihu , duka aka yi musu baftisma mata da maza .
Har Saminu da kansa ma ya ba da gaskiya , bayan an yi masa baftisma kuma ya manne wa Filibus . Ganin kuma ana yin mu'ujizai da manyan al'ajibai , ya yi mamaki ƙwarai .
To , da manzannin da suke Urushalima suka ji Samariyawa sun yi na'am da Maganar Allah , suka aika musu da Bitrus da Yahaya .
Su kuwa sa suka iso , suka yi musu addu'a don su sami Ruhu Mai Tsarki ,
domin bai sauko wa ko wannensu ba tukuna , sai dai kawai an yi musu baftisma ne da sunan Ubangiji Yesu .
Sai suka ɗora musu hannu , suka kuwa sami Ruhu Mai Tsarki .
To , da Saminu ya ga , ashe , ta ɗora hannun manzanni ne ake ba da Ruhun , sai ya miƙa musu kuɗi ,
ya ce , “ Ni ma ku ba ni wannan iko , don kowa na ɗora wa hannu , yă sami Ruhu Mai Tsarki . ”
Amma Bitrus ya ce masa , “ Ku hallaka , kai da kuɗinka , don ka zaci da kuɗi ne za ka sami baiwar Allah !
Ba ruwanka da wannan al'amari sam , don zuciyarka ba ɗaya take ba a gaban Allah .
Saboda haka sai ka tuba da wannan mugun aiki naka , ka roƙi Ubangiji ko a gafarta maka abin da ka riya a zuciyarka .
Domin na ga kai tushen ɗaci ne , kana kulle a cikin mugunta . ”
Sai saminu ya amsa ya ce , “ Ku roƙar mini Ubangiji kada ko ɗaya daga cikin abin da kuka faɗa ya aukar mini . ”
To , bayan manzannin sun tabbatar da Maganar Ubangiji , sun faɗe ta , suka koma Urushalima , suna yin bishara a ƙauyukan Samariyawa da yawa .
Sai mala'ikan Ubangiji ya ce wa Filibus , “ Tashi , ka yi kudu , ka bi hanyar da ta fito daga Urushalima zuwa Gaza , ” wato hanyar hamada .
Sai ya tashi ya tafi . Ga wani mutumin Habasha , wani bābā , mai babban matsayi a mulkin Kandakatu , sarauniyar Habasha , shi ne kuwa ma'ajinta , ya zo Urushalima ne yin sujada ,
yana komawa gida a zaune a cikin keken dokinsa , yana karatun littafin Annabi Ishaya .
Sai Ruhu ya ce wa Filibus , “ Matsa ka yi kusa da keken dokin nan . ”
Sai Filibus ya yi gudu zuwa wurinsa , ya ji shi yana karatun littafin Annabi Ishaya . Ya ce , “ Kana kuwa fahimtar abin da kake karantawa ? ”
Sai ya ce , “ Ina fa ? Sai ko wani ya fassara mini . ” Sai ya roƙi Filibus ya hau su zauna tare .
Wannan kuwa shi ne nassin da yake karantawa , “ An ja shi kamar tunkiya zuwa mayanka . Kamar yadda ɗan rago yake shiru a hannun mai sausayarsa , Haka , ko bakinsa bai buɗe ba .
An yi masa ƙasƙanci har an hana masa gaskiyarsa . Wa yake iya ba da labarin zamaninsa ? Domin an katse ransa daga duniya . ”
Sai bābān ya ce wa Filibus , “ Shin kam , annabin nan , maganar wa yake yi ? Tasa ko ta wani ? ”
Sai Filibus ya buɗe baki ya fara da wannan Nassi , yana yi masa bisharar Yesu .
Suna cikin tafiya , suka iso wani ruwa , sai bābān ya ce , “ Ka ga ruwa ! Me zai hana a yi mini baftisma ? ”
Filibus ya ce , “ In dai ka ba da gaskiya da zuciya ɗaya , ai , sai a yi maka . ” Bābān ya amsa ya ce , “ Na gaskata Yesu Almasihu ɗan Allah ne . ”
Sai ya yi umarni a tsai da keken dokin . Sai dukansu biyu suka gangara zuwa cikin ruwan , Filibus da bābān , ya yi masa baftisma .
Da suka fito daga ruwan , Ruhun Ubangiji ya fyauce Filibus , bābān kuma bai ƙara ganinsa ba . Sai ya yi ta tafiya yana farin ciki .
Amma aka ga Filibus a Azotus . Sai ya zaga dukan garuruwa , yana yin bishara , har ya isa Kaisariya .
Shawulu kuwa yana kan tsananta yin kashedi da gāba da masu bin Ubangiji , cewa zai kashe su , sai ya je wurin babban firist ,
ya roƙe shi ya yi masa wasiƙu zuwa majami'un Dimashƙu , don in ya sami musu bin wannan hanya , mata ko maza , yă zo da su birnin Urushalima a ɗaure .
Yana tafiya ke nan , ya yi kusa da Dimashƙu , ba zato sai ga wani haske daga sama ya haskaka kewaye da shi .
Sai ya fāɗi , ya kuma ji wata murya tana ce masa , “ Shawulu , Shawulu , don me kake tsananta mini ? ”
Shi kuma ya ce , “ Wane ne kai , ya Ubangiji ? ” Sai ya ce , “ Ni ne Yesu wanda kake tsananta wa .
Amma ka tashi ka shiga gari , a can za a faɗa maka abin da za ka yi . ”
Abokan tafiyarsa kuwa suka rasa bakin magana , suna jin muryar , amma ba su ga kowa ba .
Sai Shawulu ya tashi , amma da ya buɗe ido sai ya kasa gani . Sai da aka yi masa jagora , aka kai shi Dimashƙu .
Kwanansa uku ba ya gani , ba ya kuma ci , ba ya sha .
To , akwai wani mai bi a Dimashƙu , mai suna Hananiya . Ubangiji ya yi masa magana a cikin wahayi ya ce , “ Hananiya . ” Shi kuwa ya ce , “ Na'am , ya Ubangiji . ”
Sai Ubangiji ya ce masa , “ Tashi ka tafi hanyar nan da ake kira Miƙaƙƙiya , ka yi tambaya a gidan Yahuza , ko akwai wani mutumin Tarsus , mai suna Shawulu , ga shi nan , yana addu'a ,
har ma a cikin wahayi ya ga wani mutum , mai suna Hananiya , ya shigo ya ɗora masa hannu , don ya sāke samun ganin gari . ”
Amma Hananiya ya amsa ya ce , “ Ya Ubangiji , na sha jin labarin mutumin nan a gun mutane da yawa , a kan yawan muguntar da ya yi wa tsarkakanka a Urushalima .
Ga shi kuma manyan firistoci sun ba shi izini ya ɗaure duk mai yin addu'a da sunanka har a nan ma . ”
Amma Ubangiji ya ce masa , “ Kai dai , je ka , domin shi ma'aikacina ne zaɓaɓɓe , domin yă sanar da sunana ga al'ummai , da sarakuna , da kuma Isra'ilawa .
Domin zan sanar da shi yawan wuyar da lalle zai sha saboda sunana . ”
Sai Hananiya ya tafi , ya shiga gidan . Da ya ɗora masa hannu , sai ya ce , “ Ya ɗan'uwana Shawulu , Ubangiji ne ya aiko ni , wato Yesu , wanda ya bayyana a gare ka a kan hanyar da ka biyo , domin ka sāke gani , a kuma cika ka da Ruhu Mai Tsarki . ”
A nan take sai wani abu kamar ɓawo ya faɗo daga idanunsa , sai ya sāke gani . Sa'an nan ya tashi , aka yi masa baftisma .
Sai ya ci abinci , ƙarfinsa kuma ya komo .
Bayan an ɗan daɗe Yahudawa suka ƙulla shawara su kashe shi .
Amma Shawulu ya sami labarin makircinsu . Dare da rana suna fako a ƙofofin gari don su kashe shi ,
amma da daddare almajiransa suka tafi da shi , suka zura shi ta wata taga a jikin garu cikin babban kwando .
Da ya zo Urushalima ya yi ƙoƙarin shiga a cikin masu bi , amma duk suka ji tsoronsa , don ba su gaskata shi mai bi ba ne .
Amma Barnaba ya kama hannunsa ya kai shi wurin manzannin , ya gaya musu yadda Shawulu ya ga Ubangiji a hanya , da yadda Ubangiji ya yi masa magana , da kuma yadda ya yi wa'azi gabagaɗi da sunan Yesu a Dimashƙu .
A daga nan ya yi ta cuɗanya da su a Urushalima ,
yana wa'azi gabagaɗi da sunan Ubangiji . Ya kuma riƙa yin magana da Yahudawa masu jin Helenanci , yana muhawwara da su , amma suka yi ta neman hanyar kashe shi .
Da 'yan'uwa suka fahimci haka , suka kawo shi Kaisariya , suka aika da shi Tarsus .
Sa'an nan ne Ikilisiyar duk ƙasar Yahudiya , da ta Galili , da ta Samariya ta sami lafiya , ta ingantu sosai , suna tafiyar da al'amuransu da tsoron Ubangiji , Ruhu Mai Tsarki yana taimakonsu , har suka yawaita .
To , da Bitrus ya zazzaga lardi duka , sai kuma ya je wurin tsarkakan nan da suke zaune a Lidda .
A nan ya tarar da wani mutum , mai suna Iniyasu , wanda yake kwance a kan gado shekara takwas , yana shanyayye .
Sai Bitrus ya ce masa , “ Iniyasu , Yesu Almasihu ya warkar da kai . Tashi ka kintsa gadonka . ” A nan tāke ya tashi .
Duk mutanen Lidda da na ƙasar Sarona kuwa suka gan shi , suka juyo ga Ubangiji .
A Yafa kuwa akwai wata mai bi , mai suna Tabita , wato Dokas ke nan . Matar nan kuwa lazimar aiki nagari ce , da kuma gudunmawa .
A lokacin nan ta yi rashin lafiya , ta mutu . Da suka yi mata wanka , suka shimfiɗe ta a kan bene .
Da yake Lidda kusa da yafa take , da masu bi suka ji Bitrus yana can , suka aiki mutum biyu wurinsa , su roƙe shi ya zo wurinsu ba da jinkiri ba .
Sai Bitrus ya tashi ya tafi tare da su . Da ya iso suka kai shi benen . Dukan mata gwauraye suka tsaya kusa da shi , suna kuka , suna nunnuna riguna da tufafi da Dokas ta yi musu tun suna tare .
Amma Bitrus ya fitar da su duka waje , ya durƙusa , ya yi addu'a . Ya juya wajen gawar , ya ce , “ Tabita , tashi . ” Ta buɗe ido , da ta ga Bitrus , sai ta tashi zaune .
Ya kuwa miƙa mata hannu ya tashe ta . Sai ya kira tsarkaka da mata gwauraye , ya miƙa musu ita rayayyiya .
Labari ya bazu a dukan Yafa , mutane da yawa kuwa suka gaskata da Ubangiji .
To , ya zauna kwanaki da yawa a Yafa a gidan wani majemi mai suna Saminu .
An yi wani mutum a Kaisariya , mai suna Karniliyas , wani jarumi ne na ƙungiyar soja da ake kira Ƙungiyar Italiya .
Shi kuwa mutum ne mai ibada , yana tsoron Allah shi da iyalinsa duka , yana yi wa Yahudawa gudunmawa hannu sake , yana kuma addu'a ga Allah a kai a kai .
Wata rana wajen ƙarfe uku na yamma , ya ga wani mala'ikan Allah a fili cikin wahayi , ya shigo , ya ce masa , “ Ya Karniliyas . ”
Shi kuwa ya zura masa ido a tsorace , ya ce , “ Ya Ubangiji , mene ne ? ” Mala'ikan kuma ya ce masa , “ Addu'arka da sadakarka sun kai har a gaban Allah , abubuwan tunawa ne kuma a gare shi .
To , a yanzu , sai ka aiki mutane Yafa su kirawo Saminu , wanda ake kira Bitrus ,
ya sauka a gun Saminu majemi , wanda gidansa yake a bakin bahar . ”
Da mala'ikan da ya yi masa magana ya tafi , ya kira barorinsa biyu , da kuma wani soja mai ibada daga cikin waɗanda suke yi masa hidima kullum .
Da ya ba su labarin kome , ya aike su Yafa .
Kashegari suna cikin tafiya , sun zo kusa da gari ke nan , sai Bitrus ya hau kan soro yin addu'a , wajen rana tsaka .
Yunwa ta kama shi , har ya so ya ci wani abu . Ana cikin shirya abincin , sai wahayi ya zo masa ,
ya ga sama ta dare , wani abu kuma yana saukowa kamar babban mayafi , ana zuro shi ƙasa ta kusurwoyinsa huɗu .
A cikinsa akwai kowace irin dabba , da masu jan ciki , da tsuntsaye .
Sai ya ji wata murya ta ce masa , “ Bitrus , tashi , ka yanka ka ci . ”
Amma Bitrus ya ce , “ A'a , ya Ubangiji , don ban taɓa cin wani abu marar tsarki ko mai ƙazanta ba . ”
Sai ya sāke jin murya , ji na biyu , ta ce , “ Abin da Allah ya tsarkake , kada ka ce da shi marar tsarki . ”
Da aka yi wannan sau uku , nan da nan aka yi sama da abin .
Bitrus na a cikin damuwa ƙwarai a kan ko mece ce ma'anar wahayin da aka yi masa , sai ga mutanen da Karniliyas ya aiko a tsaye a ƙofar zaure , sun riga sun tambayi gidan Saminu ,
suna sallama , suna tambaya ko Saminu da ake kira Bitrus a nan ya sauka .
Tun Bitrus yana bibiya wahayin nan , Ruhu ya ce masa , “ Ga mutum uku nan suna nemanka .
Tashi , ka sauka , ku tafi tare , ba da wata shakka ba , domin ni ne na aiko su . ”
Sai Bitrus ya sauka a wurin mutanen , ya ce musu , “ Ga ni , ni ne kuke nema . Wace magana take tafe da ku ? ”
Sai suka ce , “ Wani jarumi ne , mai suna Karniliyas , mutumin kirki , mai tsoron Allah , wanda duk jama'ar Yahudawa suke yabo , shi ne wani tsattsarkan mala'ika ya umarce shi , ya aiko ka je gidansa , ya ji maganarka . ”
Sai Bitrus ya shigo da su , ya sauke su . Kashegari ya tashi suka tafi tare , waɗansu 'yan'uwa kuma daga Yafa suka raka shi .
Kashegari kuma suka shiga Kaisariya . Dā ma Karniliyas yana tsammaninsu , har ya gayyato 'yan'uwansa da aminansa .
Bitrus yana shiga gidan ke nan sai Karniliyas ya tarye shi , ya fāɗi a gabansa , ya yi masa sujada .
Amma Bitrus ya tashe shi , ya ce , “ Tashi , ai , ni ma ɗan adam ne . ”
Bitrus yana zance da shi , ya shiga ya tarar mutane da yawa sun taru .
Ya ce musu , “ Ku da kanku kun sani , bai halatta Bayahude ya yi cuɗanya , ko ya ziyarci wani na wata kabila dabam ba . Amma Allah ya nuna mini kada in ce da kowa marar tsarki , ko mai ƙazanta .
Saboda haka da aka neme ni , na zo , ban ce a'a ba . To , a yanzu ina so in ji abin da ya sa kuka kira ni . ”
Sai Karniliyas ya ce , “ Yau kwana uku ke nan , a wajen war haka , ina addu'ar ƙarfe uku na yamma a gidana , sai wani mutum a tsaye a gabana , yana saye da tufafi masu ɗaukar ido ,
ya ce , ‘ Ya Karniliyas , an amsa addu'arka sadakarka kuma ta zama abar tunawa ga Allah .
Saboda haka sai ka aika Yafa a kirawo Saminu , wanda ake kira Bitrus , yă sauka a gidan Saminu majemi a bakin bahar . ’
Nan da nan kuwa na aika maka , ka kuma kyauta da ka zo . To , a yanzu ga mu duk mun hallara a gaban Allah , domin mu ji duk irin abin da Ubangiji ya umarce ka . ”
Sai Bitrus ya kāda baki ya ce , “ Hakika na gane lalle Allah ba ya tara ,
amma a kowace al'umma duk mai tsoronsa , mai kuma aikata adalci , abin karɓuwa ne a gare shi .
Allah ya aiko wa Isra'ilawa , ana yi musu bisharar salama ta wurin Yesu Almasihu , shi ne kuwa Ubangijin kowa .
Kun dai san labarin nan da ya bazu a duk ƙasar Yahudiya , an fara tun daga ƙasar Galili , bayan baftismar da Yahaya ya yi wa'azi ,
wato labarin Yesu Banazare , yadda Allah ya shafe shi da Ruhu Mai Tsarki da kuma iko , da yadda ya riƙa zagawa yana aikin alheri , yana warkar da duk waɗanda Iblis ya matsa wa , domin Allah yana tare da shi .
Mu kuwa shaidu ne ga duk abin da ya yi a ƙasar Yahudawa da Urushalima . Shi ne kuma suka kashe ta wurin kafa shi a jikin gungume .
Shi ne Allah ya tashe shi a rana ta uku , ya kuma yarda ya bayyana ,
ba ga dukan jama'a ba , sai dai ga shaidun nan da Allah ya zaɓa tun dā , wato mu ke nan , da muka ci muka sha tare da shi , bayan ya tashi daga matattu .
Ya kuma umarce mu mu yi wa mutane wa'azi , mu kuma tabbatar cewa shi ne wanda Allah ya sa mai hukunta rayayyu da matattu .
Shi ne duk annabawa suka yi wa shaida , cewa albarkacin sunansa duk mai gaskatawa da shi zai sami gafarar zunubai . ”
Bitrus yana a cikin wannan magana , sai Ruhu Mai Tsarki ya sauko wa dukan masu jinta .
Sai Yahudawa masu bi , ɗaukacin waɗanda suka zo tare da Bitrus , suka yi mamakin ganin har al'ummai ma an zubo musu baiwar Ruhu Mai Tsarki .
Domin sun ji suna magana da waɗansu harsuna , suna ta ɗaukaka Allah . Sa'an nan Bitrus ya ce ,
“ Akwai mai iya hana ruwan da za a yi wa mutanen nan baftisma , waɗanda suka sami Ruhu Mai Tsarki , kamar yadda mu ma muka samu ? ”
Sai ya yi umarni a yi musu baftisma da sunan Yesu Almasihu . Sa'an nan suka roƙe shi ya ƙara 'yan kwanaki a gunsu .
To , manzanni da 'yan'uwa da suke a ƙasar Yahudiya suka ji , cewa al'ummai ma sun yi na'am da Maganar Allah .
Da Bitrus ya zo Urushalima , 'yan ɗariƙar masu kaciyar nan suka yi masa suka ,
suka ce , “ Ga shi , ka shiga wurin marasa kaciya , har ka ci abinci tare da su ! ”
Sai Bitrus ya fara , yana yi musu bayani bi da bi cewa ,
“ Ni dai , ina birnin Yafa ina addu'a , sai wahayi ya zo mini , na ga wani abu yana saukowa kamar babban mayafi , an zuro shi daga sama ta kusurwoyinsa huɗu , har ya zo wurina .
Da na zuba masa ido , na duba na ga dabbobi , da namomin jeji , da masu jan ciki , da kuma tsuntsaye a ciki .
Sai kuma na ji wata murya ta ce mini , ‘ Bitrus , ka tashi , ka yanka , ka ci . ’
Amma na ce , ‘ A'a , ya Ubangiji , don ba wani abu marar tsarki ko mai ƙazanta da ya taɓa shiga bakina . ’
Sai muryar ta amsa daga Sama ta yi magana ta biyu , ta ce , ‘ Abin da Allah ya tsarkake , kada ka ce da shi marar tsarki . ’
An yi wannan sau uku , sa'an nan aka janye abin sama .
Ba zato sai ga mutum uku a tsaye a ƙofar gidan da muke , an aiko su wurina ne daga Kaisariya .
Sai Ruhu ya ce mini in tafi tare da su , ba tare da wata shakka ba . 'Yan'uwan nan shida kuma suka rako ni , har muka shiga gidan mutumin nan .
Sai ya gaya mana yadda ya ga mala'ika a tsaye a gidansa , yana cewa , ‘ Ka aika Yafa a kirawo Saminu , wanda ake kira Bitrus ,
shi zai faɗa maka maganar da za ka sami ceto a game da ita , kai da jama'ar gidanka duka . ’
Da fara maganata , Ruhu Mai Tsarki ya sauko musu , a daidai yadda ya sauko mana tun da farko .
Sai na tuna da Maganar Ubangiji , yadda ya ce , ‘ Yahaya kam , da ruwa ya yi baftisma , amma ku da Ruhu Mai Tsarki za a yi muku baftisma . ’
Tun da yake Allah ya yi musu baiwa daidai da wadda ya yi mana , sa'ad da muka gaskata da Ubangiji Yesu Almasihu , wane ni da zan dage wa Allah ! ”
Da suka ji haka , suka rasa ta cewa , suka kuma ɗaukaka Allah suka ce , “ Ashe , har al'ummai ma Allah ya ba su tuba zuwa rai . ”
To , waɗanda suka warwatsu saboda tsananin nan da ya tashi a kan sha'anin Istifanas , sun yi tafiya har ƙasar Finikiya , da tsibirin Kubrus , da birnin Antakiya , ba su yin wa'azin Maganar Allah ga kowa sai ga Yahudawa kaɗai .
Amma akwai waɗansu mutanen Kubrus da na Kurane a cikinsu waɗanda da isowarsu Antakiya suka yi wa al'ummai magana , suna yi musu bisharar Ubangiji Yesu .
Ikon Ubangiji kuwa na tare da su , har mutane da yawa da suka ba da gaskiya suka juyo ga Ubangiji .
Sai labarin nan ya kai kunnen ikilisiyar da take Urushalima , Ikilisiyar kuma ta aiki Barnaba zuwa can Antakiya .
Da ya iso ya kuma ga alherin da Allah ya yi musu , ya yi farin ciki , ya gargaɗe su duka su tsaya ga Ubangiji da dukan zuciyarsu ,
domin shi mutum ne nagari a cike da Ruhu Mai Tsarki da bangaskiya . Sai mutane masu yawan gaske suka ƙaru ga Ubangiji .
Sai Barnaba ya tafi Tarsus neman Shawulu ,
bayan da ya same shi kuwa , sai ya kawo shi Antakiya . Shekara gaba ɗaya cur suna taruwa da Ikilisiya , suna koya wa mutane masu yawan gaske . A Antakiya ne aka fara kiran masu bi da suna Kirista .
To , a kwanakin nan waɗansu annabawa suka zo Antakiya daga Urushalima .
Sai ɗaya daga cikinsu , mai suna Agabas , ya miƙe a tsaye , ya yi faɗi da ikon Ruhu , cewa za a yi wata babbar yunwa , a duniya duka , an yi ta kuwa a zamanin Kalaudiyas .
Sai masu bi suka ɗaura niyya , kowa gwargwadon ƙarfinsa , su aika wa yan'uwan da suke ƙasar Yahudiya gudunmawa .
Haka kuwa suka yi , suka aika wa dattawan Ikilisiya ta hannun Barnaba da Shawulu .
A lokacin nan kuwa sarki Hirudus ya fara gwada wa waɗansu 'yan Ikilisiya azaba ,
har ma ya sare Yakubu ɗan'uwan Yahaya da takobi .
Da ya ga abin ya ƙayatar da Yahudawa , har wa yau kuma ya kama Bitrus , shi ma . A kwanakin idin abinci marar yisti ne kuwa .
Da ya kama shi , ya sa shi a kurkuku , ya danƙa shi a hannun soja hurhuɗu kashi huɗu , don su yi tsaronsa , da niyyar kawo shi a gaban jama'a bayan idin .
Sai aka tsare Bitrus a kurkuku , Ikilisiya kuwa ta himmantu ga roƙon Allah saboda shi .
A daren da in gari ya waye Hirudus yake da niyyar fito da shi a yi masa hukunci , Bitrus kuwa yana barci a tsakanin soja biyu , ɗaure da sarƙa biyu , masu tsaronsa kuma suna bakin ƙofa suna tsaron kurkukun ,
sai ga mala'ikan Ubangiji a tsaye a kusa da shi , wani haske kuma ya haskaka ɗakin , sa'an nan mala'ikan ya bugi Bitrus a kwiɓi , ya tashe shi , ya ce , “ Maza , ka tashi . ” Sai kuwa sarƙar ta zube daga hannunsa .
Mala'ikan ya ce masa , “ Yi ɗamara , ka sa takalminka . ” Sai ya yi . Sai ya ce masa , “ Yafa mayafinka , ka biyo ni . ”
Sai ya fito ya bi shi , bai san abin da mala'ikan nan ya yi hakika ne ba , cewa yake wahayi ake yi masa .
Da suka wuce masu tsaron farko da na biyu , suka isa ƙyauren ƙarfe na ƙofar shiga gari , ƙyauren kuwa ya buɗe musu don kansa . Sai suka fita . Sun ƙure wani hanya ke nan , nan da nan sai mala'ikan ya bar shi .
Da Bitrus ya koma a cikin hankalinsa , ya ce , “ Yanzu kam na tabbata , Ubangiji ne ya aiko mala'ikansa , ya cece ni daga hannun Hirudus , da kuma dukan mugun fatan Yahudawa . ”
Da ya gane haka , ya je gidan Maryamu , mahaifiyar Yahaya wanda ake kira Markus , a inda aka taru da yawa , ana addu'a .
Da ya ƙwanƙwasa ƙofar zauren , wata baranya mai suna Roda ta zo ji ko wane ne .
Da ta shaida muryar Bitrus , ba ta buɗe ƙofar ba don murna , sai ta koma ciki a guje , ta ce Bitrus yana tsaye a ƙofar zaure .
Sai suka ce mata , “ Ke dai akwai ruɗaɗɗiya . ” Ita kuwa ta nace a kan shi ne . Su kuwa suka ce , “ To , mala'ikansa ne ! ”
Bitrus dai ya ta ƙwanƙwasawa , da suka buɗe suka gan shi , suka yi ta al'ajabi .
Shi kuwa ya ɗaga musu hannu su yi shiru , ya kuma bayyana musu yadda Ubangiji ya fito da shi daga kurkuku . Ya kuma ce , “ Ku faɗa wa Yakubu da 'yan'uwa waɗannan abubuwa . ” Sa'an nan ya tashi ya tafi wani wuri .
Da gari ya waye kuwa ba ƙaramar rigima ce ta tashi a tsakanin sojan nan ba , a kan abin da ya sami Bitrus .
Da Hirudus ya neme shi bai same shi ba , ya yi tuhumar masu tsaron , ya kuma yi umarni a kashe su . Sa'an nan ya tashi daga ƙasar Yahudiya ya tafi Kaisariya , ya yi 'yan kwanaki a can .
To , sai Hirudus ya yi fushi ƙwarai da mutanen Taya da na Sidon . Suka zo wurinsa da nufi ɗaya . Bayan da suka rinjayi Bilastasa , sarkin fāda , suka nemi zaman lafiya , domin ga ƙasar sarkin nan suka dogara saboda abincinsu .
Ana nan a wata rana da aka shirya , Hirudus ya yi shigar sarauta , ya zauna a gadon sarauta , ya yi musu jawabi .
Taron mutane kuwa suka ɗauki sowa , suna cewa , “ Kai ! ka ji muryar wani Allah , ba ta mutum ba ! ”
Nan tāke sai mala'ikan Ubangiji ya buge shi don bai ɗaukaka Allah ba . Sai tsutsotsi suka yi ta cinsa har ya mutu .
Maganar Allah kuwa sai ƙara haɓaka take yi , tana yaɗuwa .
Sai Barnaba da Shawulu suka komo daga Urushalima , bayan sun cika aikin da aka yi musu , suka kuma zo da Yahaya wanda ake kira Markus .
To , a Ikilisiyar da ke Antakiya akwai waɗansu annabawa , da masu koyarwa , wato Barnaba , da Saminu wanda ake kira Băƙi , da Lukiyas Bakurane , da Manayan wanda aka goya tare da sarki Hirudus , da kuma Shawulu .
Sa'ad da suke yi wa Ubangiji ibada , suna kuma yin azumi , sai Ruhu Mai Tsarki ya ce , “ Sai ku kuɓe mini Barnaba da Shawulu domin aikin da na kira su a kai . ”
Bayan kuma sun yi azumi , sun kuma yi addu'a , sai suka ɗora musu hannu , suka sallame su .
Su kuwa , da Ruhu Mai Tsarki ya aike su , suka tafi Salukiya , daga can kuma suka shiga jirgin ruwa , sai tsibirin Kubrus .
Da suka kai Salamis , suka sanar da Maganar Allah a majami'un Yahudawa , ga kuma Yahaya yana taimakonsu .
Bayan sun zazzaga tsibirin duka har Bafusa , suka iske wani mai sihiri , annabin ƙarya , Bayahude , mai suna Bar-yashu'a ,
Wanda yake tare da muƙaddas Sarjiyas Bulus , mutum ne mai basira . Sai muƙaddashin ya kira Barnaba da Shawulu ya nemi jin Maganar Allah .
Amma Alimas mai sihirin nan , ( don wannan ita ce ma'anar sunansa ) , ya musa musu , yana neman bauɗar da muƙaddashin nan daga bangaskiya .
Shawulu kuwa , wanda kuma ake kira Bulus , a cike da Ruhu Mai Tsarki , ya zuba masa ido ,
ya ce , “ Kai babban maha'inci , munafiƙi , ɗan Iblis , magabcin adalci duka , ba za ka daina karkata miƙaƙƙun hanyoyin Ubangiji ba ?
To , ga shi , hannun Ubangiji yana kanka , za ka makance , ba za ka ga rana ba har wani lokaci . ” A nan take kuwa sai wani hazo da duhu suka rufe shi , ya yi ta neman wanda zai yi masa jagora .
Da muƙaddashin ya ga abin da ya faru , sai ya ba da gaskiya , yana mamaki da koyarwar Ubangiji .
Sai Bulus da abokan tafiyarsa suka tashi daga Bafusa a jirgin ruwa , suka isa Bariyata ta ƙasar Bamfiliya . Yahaya kuwa ya bar su , ya koma Urushalima .
Amma suka wuce gaba daga Bariyata , suka tafi Antakiya ta ƙasar Bisidiya . A ran Asabar kuma sai suka shiga majami'a suka zauna .
Bayan da aka yi karatun Attaura da littattafan annabawa , shugabannin majami'ar suka aika musu , suka ce , “ 'Yan'uwa , in kuna da wata maganar gargaɗi da za ku yi wa jama'a , sai ku yi . ”
Sai Bulus ya miƙe , ya ɗaga hannu a yi shiru , ya ce , “ Ya ku 'yan'uwa Isra'ilawa , da sauran masu tsoron Allah , ku saurara !
Allahn jama'ar nan Isra'ila ya zaɓi kakanninmu , ya ɗaukaka jama'ar sa'ad da suke baƙunci a ƙasar Masar , da maɗaukakin iko kuma ya fito da su daga cikinta .
Har wajen shekara arba'in yake haƙuri da su a cikin jeji .
Ya kuma hallaka al'umma bakwai a ƙasar Kan'ana , sai ya raba musu ƙasar tasu gādo , suka zauna har shekara arbaminya da hamsin .
Bayan haka kuma , sai ya naɗa musu mahukunta har ya zuwa zamanin Annabi Sama'ila .
Sa'an nan suka roƙa a naɗa musu sarki , sai Allah ya ba su Saul ɗan Kish , mutumin kabilar Biliyaminu , har shekara arba'in .
Bayan da ya kawar da shi sai ya gabatar da Dawuda ya zama sarkinsu , ya kuma shaide shi da cewa , ‘ Na sami Dawuda ɗan Yesse , mutum ne da nake ƙauna ƙwarai , wanda zai aikata dukan nufina . ’
Daga zuriyar mutumin nan ne Allah ya kawo wa Isra'ila Mai Ceto , Yesu kamar yadda ya yi alkawari .
Kafin ya bayyana a fili kuwa , Yahaya ya yi wa duk jama'ar Isra'ila wa'azi cewa , su tuba a kuma yi musu baftisma .
Yayin da Yahaya ya kusa gama nasa zamani , sai ya ce , ‘ Wa kuke tsammani nake ? Ba fa ni ne shi ɗin nan ba . Amma ga shi akwai wani mai zuwa a bayana , wanda ko takalmansa ma ban isa in ƙwance ba . ’
“ Ya ku 'yan'uwa , zuriyar Ibrahim , da kuma sauran masu tsoron Allah a cikinku , mu fa aka aiko wa kalmar ceton nan .
Ga shi , mazaunan Urushalima da shugabanninsu ba su gane shi ba , sa'an nan kuma ba su fahimci maganar annabawa da ake karantawa a kowace Asabar ba , har suka cika maganar nan ta annabawa , a yayin da suka hukunta shi .
Ko da yake ba su same shi da wani laifin kisa ba , duk da haka suka roƙi Bilatus don a kashe shi .
Da suka cikasa dukkan abin da aka rubuta a game da shi , suka sauko da shi daga kan gungumen , suka sa shi a kabari .
Amma Allah ya tashe shi daga matattu .
Kwanaki da yawa kuwa yana bayyana ga waɗanda suka zo tare da shi Urushalima daga Galili , waɗanda a yanzu su ne shaidunsa ga jama'a .
Mu ma mun kawo muku albishir , cewa , alkawarin nan da Allah ya yi wa kakanninmu ,
ya cika mana shi , mu zuriyarsu , da ya ta da Yesu daga matattu , yadda yake a rubuce a cikin Zabura ta biyu cewa , ‘ Kai Ɗana ne , Ni Ubanka ne yau . ’
A game da ta da shi daga matattu da Allah ya yi , a kan cewa ba zai sāke komawa cikin halin ruɓa ba kuwa , ga abin da ya ce , ‘ Zan yi muku tsattsarkar albarkar nan da na tabbatar wa Dawuda . ’
Domin a wata Zabura ma ya ce , ‘ Ba za ka yarda Mai Tsarkinka ya ruɓa ba . ’
Dawuda kam , bayan da ya bauta wa mutanen zamaninsa bisa ga nufin Allah , ya yi barci , aka binne shi tare da kakanninsa , ya kuwa ruɓe .
Amma shi wannan da Allah ya tashe shi , bai ruɓa ba .
Saboda haka , 'yan'uwa , sai ku sani albarkacin mutumin nan ne ake sanar da ku gafarar zunubanku .
Ta gare shi kuma , duk masu ba da gaskiya suka kuɓuta daga dukan abubuwan da ba dama Shari'ar Musa ta kuɓutar da ku .
Saboda haka sai ku mai da hankali , kada abin nan da littattafan annabawa ke faɗa ya aukar muku , wato
‘ Ga shi , ku masu rainako , Za ku ruɗe don mamaki , ku shuɗe ! Domin zan yi wani aiki a zamaninku , Aikin da ba yadda za a yi ku gaskata , Ko da wani ya gaya muku . ’ ”
Suna fita daga majami'a ke nan , sai mutane suka roƙe su , don su ƙara yi musu wannan magana a ran Asabar mai zuwa .
Da jama'a suka watse , Yahudawa da yawa , da kuma waɗanda suka shiga Yahudanci , masu ibada , suka bi Bulus da Barnaba . Su kuma suka yi musu magana , suna yi musu gargaɗi cewa su zauna a cikin alherin Allah .
Da Asabar ta kewayo , kusan duk birnin , suka hallara don su ji Maganar Allah .
Amma da Yahudawa suka ga taro masu yawa , suka yi kishi gaya , suka yi ta musun abubuwan da Bulus ya faɗa , suna zaginsa .
Sai Bulus da Barnaba suka yi magana gabagaɗi , suka ce , “ Ku , ya wajaba a fara yi wa Maganar Allah , amma da yake kun ture ta , kun nuna ba ku cancanci samun rai madawwami ba , to , za mu juya ga al'ummai .
Domin haka ubangiji ya umarce mu , ya ce , ‘ Na sa ka haske ga al'ummai , Don ka zama sanadin ceto , har ya zuwa iyakar duniya . ’ ”
Da al'ummai suka ji haka , suka yi farin ciki , suka ɗaukaka Maganar Ubangiji , ɗaukacin kuma waɗanda aka ƙaddara wa samun rai madawwami suka ba da gaskiya .
Maganar Ubangiji kuwa , sai ta yi ta yaɗuwa a duk ƙasar .
Amma Yahudawa suka zuga waɗansu mata masu ibada , masu daraja , da kuma waɗansu manyan gari , suka haddasa tsanani ga Bulus da Barnaba , suka kore su daga ƙasarsu .
Su kuwa suka karkaɗe ƙurar ƙafafunsu don shaida a kansu , suka tafi Ikoniya .
Amma kuwa masu bi suna ta farin ciki matuƙa , suna kuma a cike da Ruhu Mai Tsarki .
To , a Ikoniya suka shiga majami'ar Yahudawa tare , suka yi wa'azi , har mutane masu yawa , Yahudawa da al'ummai , suka ba da gaskiya .
Amma Yahudawa da suka ƙi bi , suka zuga al'ummai , suka ɓata tsakaninsu da 'yan'uwa .
Sai Bulus da Barnaba suka daɗe a nan ƙwarai , suna wa'azi gabagaɗi bisa ga ikon Ubangiji , shi da ya shaida maganar alherinsa ta yarjin mu'ujizai da abubuwan al'ajabi ta hannunsu .
Amma mutanen birni suka rarrabu , waɗansu suka koma bayan Yahudawa , waɗansu kuma bayan manzannin .
Sa'ad da al'ummai da Yahudawa tare da shugabanninsu suka tasar wa manzannin , su wulakanta su , su jejjefe su da duwatsu ,
suka sami labari , suka gudu zuwa biranen Likoniya wato Listira da Darba , da kuma kewayensu .
A nan suka yi ta yin bisharar .
To , a Listira akwai wani mutum a zaune , wanda ƙafafunsa ba su da ƙarfi , gurgu ne tun da aka haife shi , bai ma taɓa tafiya ba .
Yana sauraron wa'azin Bulus , sai Bulus ya zuba masa ido , da ya ga bangaskiyarsa ta isa a warkar da shi ,
sai ya ɗaga murya ya ce , “ Tashi , ka tsaya cir . ” Sai wuf ya zabura , har ya yi tafiya .
Da taron suka ga abin da Bulus ya yi , suka ɗaga murya gaba ɗaya suna cewa da Likoniyanci , “ Lalle , alloli sun sauko mana da siffar mutane ! ”
Sai suka ce Barnaba shi ne Zafsa , Bulus kuwa don shi ne shugaban magana , shi ne Hamisa .
Sai sarkin tsafin Zafsa , wanda ɗakin gunkinsa yake a ƙofar gari , ya kawo bajimai da tutocin furanni a ƙofar gari , yana son yin hadaya tare da jama'a .
Amma da manzannin nan , Barnaba da Bulus , suka ji haka , suka kyakketa tufafinsu , suka ruga zuwa cikin taron , suna ɗaga murya suna cewa ,
“ Don me kuke yin haka ? Ai , mu ma 'yan adam ne kamarku , mun dai kawo muku bishara ne , domin ku juya wa abubuwan banzan nan baya , ku juyo ga Allah Rayayye , wanda ya halicci sama , da ƙasa , teku , da kuma dukkan abin da yake a cikinsu .
Shi ne a zamanin dā , ya bar dukan al'ummai su yi yadda suka ga dama .
Duk da haka kuwa bai taɓa barin kansa , ba shaida ba , domin yana yin alheri , shi da yake yi muku ruwan sama , da damuna mai albarka , yana ƙosar da ku da abinci , yana kuma faranta muku rai . ”
Duk da waɗannan maganganu da ƙyar suka hana jama'ar nan yin hadaya saboda su .
Amma waɗansu Yahudawa suka zo daga Antakiya da Ikoniya , da suka rarrashi taron , suka jejjefe Bulus suka ja shi zuwa bayan gari , suna zato ya mutu .
Amma da masu bi suka taru a kansa , sai ya tashi ya koma garin . Kashegari kuma ta tafi Darba tare da Barnaba .
Bayan sun yi bishara a wannan gari , sun kuma sami masu bi da yawa , suka koma Listira da Ikoniya , da kuma Antakiya ,
suna ƙarfafa masu bi , suna yi musu gargaɗi su tsaya ga bangaskiya , suna cewa , sai da shan wuya mai yawa za mu shiga Mulkin Allah .
Bayan kuma sun zaɓar musu dattawa a kowace Ikilisiya , a game da addu'a da azumi , suka danƙa su ga Ubangiji , wanda dā ma suka gaskata da shi .
Da suka zazzaga ƙasar Bisidiya , suka isa ƙasar Bamfiliya .
Da kuma suka faɗi Maganar a Bariyata , suka tafi Ataliya .
Daga nan kuma suka shiga jirgin ruwa sai Antakiya , a inda tun dā aka yi musu addu'a alherin Allah ya kiyaye su a cikin aikin nan da a yanzu suka gama .
Da suka iso , suka tara jama'ar Ikilisiya suka ba da labarin dukan abin da Allah ya aikata ta wurinsu , da kuma yadda ya buɗe wa al'ummai ƙofar bangaskiya .
Sun kuwa jima a can tare da masu bi .
Sai kuma waɗansu mutane suka zo daga Yahudiya suna koya wa 'yan'uwa , suna cewa , “ In ba an yi muku kaciya kamar yadda al'adar Musa take ba , ba dama ku sami ceto . ”
A kan wannan magana kuwa ba ƙaramar gardama da muhawwara Bulus da Barnaba suka sha yi da mutanen ba . Sai aka sa Bulus da Barnaba da kuma waɗansunsu , su je Urushalima a gun manzanni da dattawan ikilisiya a kan wannan magana kuwa .
To , da Ikilisiya ta raka su , sai suka zazzaga ƙasar Finikiya da ta Samariya , suna ba da labarin tubar al'ummai , sun kuwa ƙayatar da dukan 'yan'uwa ƙwarai .
Da suka isa Urushalima , Ikilisiya , da manzanni , da dattawan Ikilisiya suka yi musu maraba , su kuma suka gaggaya musu dukan abin da Allah ya yi ta wurinsu .
Amma waɗansu masu ba da gaskiya , 'yan ɗariƙar Farisiyawa , suka miƙe , suka ce , “ Wajibi ne a yi musu kaciya , a kuma umarce su , su bi Shari'ar Musa . ”
Sai manzannin da dattawan Ikilisiya suka taru don su duba maganar .
Bayan da aka yi ta muhawwara da gaske , Bitrus ya miƙe a tsaye , ya ce musu , “ Ya 'yan'uwa , kun sani tun farkon al'amari , Allah ya yi zaɓe a cikinku , cewa dai ta bakina ne al'ummai za su ji maganar bishara , su ba da gaskiya .
Allah kuwa , masanin zuciyar kowa , ya yi musu shaida da ya ba su Ruhu Mai Tsarki , kamar yadda ya ba mu .
Bai kuma nuna wani bambanci a tsakaninmu da su ba , tun da yake ya tsarkake zukatansu saboda bangaskiyarsu .
Saboda haka , don me kuke gwada Allah , ta ɗora wa almajiran nan kayan da mu , duk da kakanninmu , muka kasa ɗauka ?
Amma mun gaskata , cewa , albarkacin alherin Ubangiji Yesu ne muka sami ceto , kamar yadda su ma suka samu . ”
Sai duk taron mutane suka yi tsit , suka saurari Barnaba da Bulus , sa'ad da suke ba da labarin mu'ujizai da abubuwan al'ajabi , da Allah ya yi ga al'ummai ta wurinsu .
Bayan da suka gama jawabi , sai Yakubu ya amsa ya ce , “ Ya ku 'yan'uwa , ku saurare ni .
Bitrus ya ba da labari yadda Allah ya fara kula da al'ummai , domin ya keɓe wata jama'a daga cikinsu ta zama tasa .
Wannan kuwa daidai yake da maganar annabawa , yadda yake a rubuce cewa ,
‘ Bayan haka kuma zan komo , In sāke gina gidan Dawuda da ya rushe , In sāke ta da kangonsa , In tsai da shi ,
Domin sauran mutane su nemi Ubangiji , Wato al'umman da suke nawa . ’
Haka Ubangiji ya ce , shi da ya bayyana waɗannan abubuwa tun zamanin dā .
Saboda haka , a ganina , kada mu matsa wa al'ummai waɗanda suke juyowa ga Allah ,
sai dai mu rubuta musu wasiƙa , su guji abubuwan ƙazanta na game da gumaka , da fasikanci , da cin abin da aka maƙure , da kuma cin nama tare da jini .
Domin tun a zamanin dā , a kowane gari akwai masu yin wa'azi da littattafan Musa , ana kuma karanta su a majami'u kowace Asabar . ”
Sai manzanni da dattawan Ikilisiya , tare da dukan 'yan Ikilisiya , suka ga ya kyautu su zaɓi waɗansu daga cikinsu , su aike su Antakiya tare da Bulus da Barnaba . Sai suka aiki Yahuza , wanda ake kira Barsaba , da kuma Sila , shugabanni ne a cikin 'yan'uwa ,
da wannan takarda cewa , “ Daga 'yan'uwanku , manzanni da dattawan Ikilisiya , zuwa ga 'yan'uwanmu na al'ummai a Antakiya da ƙasar Suriya da ta Kilikiya . Gaisuwa mai yawa .
Tun da muka sami labari , cewa waɗansu daga cikinmu sun ta da hankalinku da maganganu , suna ruɗa ku , ko da yake ba mu umarce su da haka ba ,
sai muka ga ya kyautu , da yake bakinmu ya zo ɗaya , mu aiko muku da waɗansu zaɓaɓɓun mutane , tare da ƙaunatattunmu Barnaba da Bulus ,
waɗanda suka sayar da ransu saboda sunan Ubangijinmu Yesu Almasihu .
Don haka , ga shi , mun aiko muku Yahuza da Sila , su ma za su gaya muku waɗannan abubuwa da bakinsu .
Domin Ruhu Mai Tsarki ya ga ya kyautu , mu ma mun gani , kada a ɗora muku wani nauyi fiye da na waɗannan abubuwa da suke wajibi , wato
ku guji abin da aka yanka wa gunki , da cin nama tare da jini , da cin abin da aka maƙure , da kuma fasikanci . In kun tsare kanku daga waɗannan , za ku zauna lafiya . Wassalam . ”
Su kuma da aka sallame su , suka tafi Antakiya , da suka tara jama'ar , suka ba da wasiƙar .
Da suka karanta ta , suka yi farin ciki saboda gargaɗin .
Yahuza da Sila kuma , da yake su annabawa ne , suka gargaɗi 'yan'uwa da maganganu masu yawa , suka kuma ƙarfafa su .
Bayan da suka yi 'yan kwanaki a wurin , sai 'yan'uwa suka sallame su lafiya , suka koma wurin waɗanda suka aiko su . [
Amma Sila ya ga ya kyautu shi ya zauna a nan . ]
Bulus da Barnaba kuwa suka dakata a Antakiya , suna koyarwa suna kuma yin bisharar Maganar Ubangiji , tare da waɗansu ma da yawa .
Da aka jima , sai Bulus ya ce wa Barnaba , “ Bari yanzu mu koma mu dubo 'yan'uwa a kowane gari da muka sanar da Maganar Ubangiji , mu ga yadda suke . ”
Barnaba kuwa ya so su tafi da Yahaya , wanda ake kira Markus .
Amma Bulus bai ga ya kyautu su tafi da wanda ya rabu da su a ƙasar Bamfiliya , ya ƙi tafiya aiki tare da su ba .
Sai matsanancin saɓanin ra'ayi ya auku , har ya kai su ga rabuwa . Barnaba ya ɗauki Markus , suka shiga jirgin ruwa zuwa tsibirin Kubrus ,
amma Bulus ya zaɓi Sila , bayan da 'yan'uwa suka yi masa addu'a alherin Allah ya kiyaye shi , ya tafi .
Bulus ya zazzaga ƙasar Suriya da ta Kilikiya , yana ta ƙarfafa Ikilisiyoyi .
Sai kuma Bulus ya zo Darba da Listira . Akwai wani almajiri a Listira , mai suna Timoti , ɗan wata Bayahudiya mai bi , mahaifinsa kuwa Bahelene ne .
Shi kuwa 'yan'uwa da suke Listira da Ikoniya na yabonsa .
Sai Bulus ya so Timoti ya rako shi , har ya yi masa kaciya saboda Yahudawan da suke waɗannan wurare , don duk sun san mahaifinsa Bahelene ne .
Lokacin da suke tafiya suna bin gari gari , suka riƙa gaya wa jama'a ka'idodin da manzanni da dattawan ikilisiya suka ƙulla a Urushalima , don su kiyaye su .
Ta haka ikilisiyoyi suka ƙarfafa a cikin bangaskiya , a kowace rana suna ƙara yawa .
Sai suka zazzaga ƙasar Firijiya da ta Galatiya , saboda Ruhu Mai Tsarki ya hana su yin Maganar Ubangiji a ƙasar Asiya .
Da suka zo kan iyakar ƙasar Misiya , sai suka yi ƙoƙarin zuwa ƙasar Bitiniya , amma Ruhun Yesu bai yardar musu ba .
Suka kuwa ratsa ƙasar Misiya , suka gangara zuwa Taruwasa .
Wata rana da daddare aka yi wa Bulus wahayi , ya ga wani mutumin ƙasar Makidoniya yana tsaye , yana roƙonsa yana cewa , “ Ka ƙetaro Makidoniya , ka taimake mu mana . ”
Da kuwa ya ga wahayin , nan tāke sai muka nemi tafiya Makidoniya , muka tabbata cewa Allah ne ya kira mu mu yi musu bishara .
Shi ke nan fa , sai muka tashi a jirgin ruwa daga Taruwasa , muka miƙe sosai har zuwa tsibirin Samutaraki , kashegari kuma sai Niyabolis ,
daga nan kuma sai Filibi ta ƙasar Makidoniya , wadda take babbar alkarya ce a wannan waje , birnin Romawa ne kuma . A nan birnin muka yi 'yan kwanaki .
A ran Asabar muka fita ƙofar gari , muka je bakin kogi , a inda muke tsammani akwai wurin addu'a . A nan muka zauna , muka yi wa matan da suka taru magana .
Ɗaya daga cikin masu sauraronmu wata mace ce , mai suna Lidiya , mai sayar da jar hajja , mutuniyar Tayatira , mai ibada ce kuma . Ubangiji ya buɗe zuciyarta , har ta mai da hankali ga abin da Bulus ya faɗa .
Da aka yi mata baftisma tare da jama'ar gidanta , ta roƙe mu ta ce , “ Da yake kun amince ni mai ba da gaskiya ga Ubangiji ce , to , sai ku zo gidana ku sauka . ” Sai ta rinjaye mu .
Wata rana muna tafiya wurin yin addu'a , sai muka gamu da wata yarinya mai aljani mai duba , tana kuwa samo wa iyayengijinta amfani mai yawa ta wurin dubar .
Sai ta riƙa binmu , mu da Bulus , tana ihu tana cewa , “ Mutanen nan fa bayin Allah Maɗaukaki ne , suna kuwa sanar da ku hanyar ceto ! ”
Haka ta dinga yi kwana da kwanaki , har Bulus ya ji haushi ƙwarai , ya juya ya ce wa aljanin , “ Na umarce ka da sunan Yesu Almasihu , ka rabu da ita . ” A nan tāke kuwa ya rabu da ita .
Da iyayengijinta suka ga hanyar samunsu ta toshe , suka danƙe Bulus da Sila , suka ja su har zuwa bakin kasuwa gaban mahukunta .
Da suka kai su a gaban alƙalai suka ce , “ Mutanen nan suna birkita garinmu ƙwarai da gaske , Yahudawa ne kuwa .
Suna kuma koyar da al'adun da ba su halatta mu karɓa ko mu bi ba , da yake mu Romawa ne . ”
Sai jama'a suka ɗungumo musu gaba ɗaya , alƙalan kuma suka yi kaca-kaca da tufafinsu , suka tuttuɓe su , suka yi umarni a bulale su da tsumagu .
Da aka bulale su da gaske , aka jefa su a kurkuku , aka umarci yari ya tsare su da kyau .
Shi kuwa da ya karɓi wannan umarni , sai ya jefa su a can ciki cikin kurkuku , ya sa su a turu .
A wajen tsakar dare Bulus da Sila suna addu'a suna waƙoƙin yabon Allah , 'yan sarka kuwa suna sauraronsu ,
farat ɗaya , sai aka yi wata babbar rawar ƙasa , har harsashin ginin kurkuku ya raurawa . Nan da nan ƙofofin suka bubbuɗe , mărin kowa kuma ya ɓalle .
Da yari ya farka daga barci ya ga ƙofofin kurkuku a buɗe , ya zaro takobinsa , yana shirin kashe kansa , cewa yake 'yan sarƙa sun gudu .
Amma Bulus ya ɗaga murya da ƙarfi ya ce , “ Kada ka cuci kanka , ai duk muna nan ! ”
Sai yari ya ce a kawo fitilu , ya yi wuf ya ruga ciki , ya fāɗi gaban Bulus da Sila , yana rawar jiki don tsoro .
Sa'an nan ya fito da su waje , ya ce , “ Ya shugabanni , me zan yi in sami ceto ? ”
Su kuwa suka ce , “ Ka gaskata da Ubangiji Yesu , za ka sami ceto , kai da iyalinka . ”
Sa'an nan suka gaya masa Maganar Ubangiji , shi da iyalinsa duka .
A nan tāke da daddaren nan ya ɗebe su , ya wanke musu raunukansu . Nan da nan kuwa aka yi masa baftisma da dukan iyalinsa .
Sa'an nan ya kawo su gidansa , ya kawo musu abinci , ya yi ta farin ciki matuƙa , domin shi da iyalinsa duka sun gaskata da Allah .
Amma da gari ya waye , sai alƙalan suka aiko dogari , suka ce , “ Suka ce a sāke mutanen nan . ”
Yari kuwa ya shaida wa Bulus maganar , ya ce , “ Alƙalai sun aiko a sake ku , saboda haka yanzu sai ku fito , ku tafi lafiya . ”
Amma Bulus ya ce musu , a “ Ai , a fili suka daddoke mu , ba ko bin ba'asi , mu ma da muke Romawa bisa ga 'yangaranci , suka jefa mu a kurkuku , a yanzu kuma sā fitar da mu a ɓoye ? Sai dai su zo da kansu su fito da mu . ”
Sai dogarai suka shaida wa alƙalan wannan magana . Su kuwa da suka ji Bulus da Sila Romawa ne suka tsorata .
A sa'an nan sai suka zo suka tubar musu , bayan kuma sun fito da su , suka roƙe su su bar garin .
To , da suka fita daga kurkukun , suka tafi wurin Lidiya . Bayan da sun ga 'yan'uwa , suka kuma ƙarfafa musu zuciya , suka tashi .
To , da suka bi ta Amfibolis da Aboloniya , suka isa Tasalonika , a inda wata majami'ar Yahudawa tāke .
Sai Bulus ya shiga a wurinsu kamar yadda ya saba , Asabar uku a jere yana muhawwara da su daga cikin Littattafai ,
yana yi musu bayani , yana kuma tabbatarwa , cewa lalle ne , Almasihu yă sha wuya , ya kuma tashi daga matattu . Ya kuma ce , “ Yesun nan da nake sanar muku , shi ne Almasihu . ”
Sai waɗansunsu suka amince , suka koma wajen Bulus da Sila , haka kuma babban taron Helenawa masu ibada , da manyan mata ba kaɗan ba .
Amma Yahudawa , saboda kishi , suka ɗibi waɗansu ashararai , 'yan iska , suka tara jama'a suka hargitsa garin kaf , suka fāɗa wa gidan Yason , suna nemansu don su fito da su a gaban taron jama'a .
Da ba su same su ba , sai suka jawo Yason da waɗansu 'yan'uwa , har gaban mahukuntan garin , suna ihu suna cewa , “ Mutanen nan masu ta da duniya a tsaye , ga su sun zo nan ma ,
har ma Yason ya sauke su ! Dukansu kuwa suna saɓa dokokin Kaisar , suna cewa wani ne sarki , cewa shi Yesu ne . ”
Da mutanen gari da mahukunta suka ji wannan , hankalinsu ya tashi .
Ba su sake su ba , sai da suka karɓi kuɗin lamuni a hannun Yason da sauransu .
Nan da nan kuwa da dare ya yi , 'yan'uwa suka sallami Bulus da Sila su tafi biriya . Da suka isa can kuma suka shiga majami'ar Yahudawa .
To , waɗannan Yahudawa kam , sun fi na Tasalonika dattaku , domin sun karɓi Maganar hannu biyu biyu , suna ta nazarin Littattafai a kowace rana , su ga ko abin haka yake .
Saboda haka da yawa daga cikinsu suka ba da gaskiya , har waɗansu Helenawa ba kaɗan ba , mata masu daraja , da kuma maza .
Amma da Yahudawan Tasalonika suka ji labari Bulus yana sanar da Maganar Allah a Biriya ma , suka je suka zuga taro masu yawa a can ma , suna ta da hankalinsu .
Nan da nan kuwa 'yan'uwa suka tura Bulus a bakin bahar , amma Sila da Timoti suka dakata a nan .
Waɗanda suka rako Bulus kuwa , sai da suka kai shi har Atina . Bayan da Bulus ya yi musu saƙon umarni zuwa wurin Sila da Timoti , cewa su zo wurinsa da gaggawa , suka tafi .
To , sa'ad da Bulus yake dākonsu a Atina , ya ji haushi ƙwarai da ya ga a ko'ina gumaka ne a birnin .
A kowace rana ya yi ta muhawwara a cikin majami'a da Yahudawa , da waɗansu masu ibada , da kuma waɗanda yake tararwa a bakin kasuwa .
Har wa yau kuma waɗansu Abikuriyawa da Sitokiyawa masu ilimi suka ci karo da shi . Waɗansu suka ce , “ Me wannan mai surutu yake nufi ? ” Waɗansu kuwa suka ce “ Ga alama , mai yin wa'azin bāƙin alloli ne ” - domin kawai yana yin bisharar Yesu , da kuma tashi daga matattu .
Sai suka riƙe shi suka kai shi Tudun Arasa , suka ce , “ Ko ka faɗa mana wace irin baƙuwar koyarwa ce wannan da kake yi ?
Domin ka kawo mana abin da yake baƙo a gare mu , muna kuwa so mu san ma'anarsa . ”
Alhali kuwa duk Atinawa da baƙinsu ba abin da suke yi , sai kashe zarafinsu a wajen jin baƙon abu , ko kuma ɗorar da shi .
Sai Bulus ya miƙe a tsaye Tudun Arasa , ya ce , “ Ya ku mutanen Atina , na dai lura , ku masoyan ibada ne ƙwarai , ta kowane fanni .
Don sa'ad da nake zagawa , na duba abubuwan da kuke yi wa ibada , har ma na tarar da wani bagadin hadaya da wannan rubutu a sama da shi cewa , ‘ Saboda Allahn da ba a sani ba . ’ To , shi wanda kuke yi wa sujada ba a tare da kun san shi ba , shi ina sanar muku .
Allahn da ya halicci duniya da dukkan abin da yake cikinta , shi da yake Ubangijin sama da ƙasa , ba ya zama a haikalin ginin mutum .
Haka kuma ba ya neman wani taimako daga gun mutum , sai ka ce wani abu yake bukata , tun da yake shi da kansa ne yake ba dukkan mutane rai , da numfashi , da dukkan abubuwa .
Shi ne kuma ya halicci dukkan al'umma daga tsatso ɗaya , domin su zauna a dukan sararin duniya , ya kuma ƙayyade zamanansu da iyakokin ƙasashensu ,
wato nufinsa shi ne su neme shi , ko watakila sā laluba su same shi , alhali kuwa ba ya nesa da kowane ɗayanmu .
Domin ‘ Ta gare shi ne muke rayuwa , muke motsi , muka kuma kasance , ’ kamar yadda waɗansu mawaƙanku ma suka ce , ‘ Hakika , mu ma zuriyarsa ce . ’
To , da yake mu zuriyar Allah ne , ai , bai kamata mu tsammaci Allah yana kama da wata surar zinariya , ko ta azurfa , ko ta dutse ba , wadda mutum ya ƙago ta dabararsa .
A dā kam , Allah ya kawar da kai ga zamanin jahilci , amma a yanzu yana umartar dukkan mutane a ko'ina su tuba ,
tun da yake ya tsai da ranar da zai yi wa duniya shari'a , shari'a adalci , ta wurin mutumin nan da ya sa , wannan kuwa ya tabbatar wa dukan mutane , da ya tashe shi daga matattu . ”
Da dai suka ji maganar tashin matattu , sai waɗansu suka yi ba'a , amma waɗansu suka ce , “ A game da wannan magana kam , mā sāke jin abin da za ka faɗa . ”
Sai Bulus ya fita daga cikinsu .
Amma waɗansu mutane suka koma wajensa suka ba da gaskiya , a cikinsu har Diyonisiyas , ɗan majalisar Tudun Arasa , da wata mace mai suna Damarisa , da waɗansu dai haka .
Bayan haka Bulus ya tashi daga Atina ya tafi Koranti .
A can ya tarar da wani Bayahude mai suna Akila , asalinsa kuwa mutumin Fantas ne , bai daɗe da zuwa daga ƙasar Italiya ba , tare da matarsa Bilkisu , don Kalaudiyas ya umarci dukan Yahudawa su bar Roma . Sai Bulus ya je wurinsu .
Da yake kuma sana'arsu ɗaya ce , maɗinkan tanti ne , ya sauka a wurinsu , suka yi ta aiki tare .
Ya kuma yi ta yin muhawwara a majami'a a kowace Asabar , yana ta rinjayar Yahudawa da al'ummai .
Sa'ad da Sila da Timoti suka zo daga Makidoniya , Bulus ya dukufa a kan yin wa'azi , yana tabbatar wa Yahudawa , cewa Almasihu dai Yesu ne .
Da suka musa masa , suna ta zaginsa , ya karkaɗe tufafinsa ya ce musu , “ Alhakinku yana a wuyanku ! Ni kam na fita . Daga yau wurin al'ummai zan je . ”
Sai ya tashi daga nan ya je gidan wani mutum mai suna Titus Yustus mai ibada , gidansa kuwa gab da majami'a yake .
Sai Kirisbus , shugaban majami'ar ya ba da gaskiya ga Ubangiji , shi da jama'ar gidansa duka . Korantiyawa kuma da yawa da suka ji maganar Bulus suka ba da gaskiya , aka yi musu baftisma .
Wata rana da daddare , Ubangiji ya yi wa Bulus wahayi , ya ce masa , “ Kada ka ji tsoro , sai dai ka yi ta wa'azi , kada ka yi shiru ,
domin ina tare da kai , ba kuma wanda zai fāɗa ka ya cuce ka , domin ina da mutane da yawa a wannan birni . ”
Sai Bulus ya zauna a nan har shekara ɗaya da wata shida , yana ta koyar da Maganar Allah a cikinsu .
Amma sa'ad da Galiyo yake muƙaddashin ƙasar Akaya , Yahudawa suka tasar wa Bulus da nufi ɗaya suka kawo shi a gaban shari'a ,
suka ce , “ Mutumin nan yana rarrashin mutane , don su bauta wa Allah ta hanyar da Shari'ar ta hana . ”
Bulus yana shirin yin magana ke nen sai Galiyo ya ce wa Yahudawan , “ Ku Yahudawa ! Da ma wani laifi ya yi , ko munafunci , da sai in iya sauraronku .
Amma tun da yake gardama ce kawai a kan kalmomi , da sunaye , da kuma shari'arku , ai , sai ku ji da ita , ku da kanku . Ni kam , ba ni da niyyar yin shari'a irin waɗannan abubuwa . ”
Sai ya kore su daga ɗakin shari'a .
Sai duk suka kama Sastanisu , shugaban majami'a , suka yi masa duka a gaban gadon shari'a . Amma Galiyo ko yă kula .
Bulus kuwa da ya ƙara kwanaki da yawa , bayan da ya sausaye kansa a Kankiriya don ya cika wa'adin da ya ɗauka , ya yi bankwana da 'yan'uwa , ya shiga jirgin ruwa zuwa ƙasar Suriya , tare da Bilikisu da Akila .
Sai suka isa Afisa , a can ne kuma ya bar su , shi kuwa ya shiga majami'a ya yi muhawwara da Yahudawa .
Sai suka roƙe shi ya ƙara jimawa a wurinsu , amma bai yarda ba .
Sai dai ya yi bankwana da su , ya ce , “ Zan dawo wurinku in Allah ya so . ” Sa'an nan ya tashi daga Afisa a jirgin ruwa .
Da ya sauka a Kaisariya , sai ya je Urushalima , don ya gaisa da ikilisiya , sa'an nan ya tafi Antakiya .
Bayan da ya ɗan jima a nan , ya tashi ya zazzaga ƙasar Galatiya da ta Firijiya , yana bin gari gari , yana ƙarfafa dukan masu bi .
To , wani Bayahude mai suna Afolos ya zo Afisa . Shi kuwa asalinsa mutumin Iskandariya ne , masani ne kuwa , ya san Littattafai ƙwarai da gaske .
An karantar da shi a tafarkin Ubangiji , da yake kuma muhimmanci ne ƙwarai , yakan yi ta magana a kan al'amuran Yesu , yana kuma koyar da su sosai , amma fa baftismar Yahaya kaɗai ya sani .
Sai ya fara wa'azi gabagaɗi a majami'a , amma da Bilkisu da Akila suka ji maganarsa , suka ja shi a jika , suka ƙara bayyana masa tafarkin Allah sosai da sosai .
Da ya so hayewa zuwa ƙasar Akaya , 'yan'uwa suka taimake shi , suka rubuta wa masu bi wasiƙa su karɓe shi hannu biyu biyu . Da kuwa ya isa , ya yi matuƙar taimako ga waɗanda suka ba da gaskiya ta wurin alherin Ubangiji ,
don yā kayar da Yahudawa ƙwarai a gaban jama'a , yana tabbatar musu ta wurin Littattafai cewa Almasihu dai Yesu ne .
To , a lokacin da Afolos yake a Koranti , Bulus ya zazzaga ƙasar ta kan tudu , ya gangara zuwa Afisa . A can ya tarar da waɗansu masu bi ,
sai ya ce musu , “ Kun sami Ruhu Mai Tsarki sa'ad da kuka ba da gaskiya ? ” Suka ce masa , “ Ba mu ma ji zuwan Ruhu Mai Tsarki ba . ”
Sai ya ce , “ To , wace baftisma ke nan aka yi muku ? ” Suka ce , “ Irin ta Yahaya ce . ”
Bulus ya ce , “ Ai , Yahaya baftisma ya yi a tuba , yana faɗa wa mutane su gaskata da mai zuwa bayansa , wato Yesu . ”
Da suka ji haka , aka yi musu baftisma da sunan Ubangiji Yesu .
Da Bulus ya ɗora musu hannu , Ruhu Mai Tsarki ya sauko musu , suka kuwa yi magana da waɗansu harsuna , suna annabci .
Su wajen goma sha biyu ne duka duka .
Sai ya shiga majami'a yana wa'azi gabagaɗi , ya kuma yi wata uku yana muhawwara da su , yana kuma rinjayarsu a kan al'amarin Mulkin Allah .
Amma da waɗansu suka taurare , suka ƙi ba da gaskiya , suna kushen wannan hanya a gaban jama'a , sai ya rabu da su , ya keɓe masu bi , yana ta muhawwara da su a kowace rana a makarantar Tiranas .
Shekara biyu ana wannan , har dukan mazaunan ƙasar Asiya suka ji Maganar Ubangiji , Yahudawa da al'ummai duka .
Ta hannun Bulus kuma Allah ya yi waɗansu mu'ujizai da ba a saba gani ba ,
har akan wa marasa lafiya adikansa , ko tufafinsa da yake sawa yana aiki , sun kuwa warke daga cuce-cucensu , baƙaƙen aljannu kuma sun rabu da su .
Sai waɗansu Yahudawa masu yawo gari gari , matsubbata , suka yi ƙoƙarin kama sunan Ubangiji Yesu ga masu baƙaƙen aljannu , suna cewa , “ Mun umarce ku da sunan Yesun nan da Bulus yake wa'azi . ”
To , akwai 'ya'ya bakwai maza , na wani babban firist na Yahudawa , mai suna Siba , duk suna yin wannan abu .
Amma aljanin ya amsa musu ya ce , “ Yesu dai na san shi , na kuma san Bulus , to , ku kuma su wane ne ? ”
Mutumin nan mai aljanin sai ya daka tsalle , ya fāɗa musu , ya fi ƙarfinsu dukkansu , ya ci ɗunguminsu , har suka fita daga gidan a guje , a tuɓe , suna masu rauni .
Wannan abu fa ya sanu ga dukan mazaunan Afisa , Yahudawa da al'ummai duka , duka kuma tsoro ya kama su , aka kuwa ɗaukaka sunan Ubangiji Yesu .
Da yawa kuma daga cikin waɗanda suka ba da gaskiya suka zo , suna bayyana ayyukansu a fili .
Mutane da yawa kuwa masu yin sihiri , suka tattaro littattafansu suka ƙone a gaban jama'a duka . Da suka yi wa littattafan nan kima , sai suka ga sun kai kuɗi azurfa dubu hamsin .
Sai kuma Maganar Ubangiji ta ƙara haɓaka , ta kuma fifita ƙwarai .
Bayan waɗannan al'amura Bulus ya ƙudura a ransa , cewa in ya zazzaga ƙasar Makidoniya da ta Akaya , za shi Urushalima , ya kuma ce , “ Bayan da na je can , lalle ne kuma in je in ga birnin Roma . ”
Da ya aiki mataimakansa biyu Makidoniya , wato Timoti da Arastas , shi kuwa ya ɗan dakata a ƙasar Asiya .
A lokacin nan kuwa ba ƙaramin hargitsi aka yi a game da wannan hanya ba .
Domin akwai wani maƙerin farfaru , mai suna Dimitiriyas , mai ƙera surorin haikalin Artimas da azurfa , ba kuwa ƙaramar riba yake jawo wa masu yin wannan sana'a ba .
Sai ya tara su da duk ma'aikatan irin wannan sana'a , ya ce , “ Ya ku jama'a , kun sani fa da sana'ar nan muke arziki .
Kuna kuwa ji , kuna gani , ba a nan Afisa kawai ba , kusan ma a duk ƙasar Asiya , Bulus ɗin nan ya rinjayi mutane masu yawan gaske , ya juyar da su , yana cewa , allolin da mutum ya ƙera ba alloli ba ne .
Ga shi kuma , akwai hatsari , ba cewa cinikinmu kawai ne zai zama wulakantacce ba , har ma haikalin nan na uwargijiya Artimas mai girma zai zama ba a bakin kome ba , har kuma a raba ta da darajarta , ita da duk ƙasar Asiya , kai , har duniya ma duka suke bauta wa . ”
Da suka ji haka suka hasala ƙwarai , suka kuma ɗaga murya gaba ɗaya suna cewa , “ Girma yā tabbata ga Artimas ta Afisawa ! ”
Sai garin duk ya ruɗe , jama'a suka ruga zuwa dandali da nufi ɗaya , suna Gayus da Aristarkus , mutanen Makidoniya , abokan tafiyar Bulus .
Bulus ya so shiga taron nan , amma masu bi suka hana shi .
Waɗansu zaɓaɓɓun mutanen ƙasar Asiya , waɗanda suke abokansa , su ma suka aika masa , suka roƙe shi kada ya kuskura ya shiga dandalin nan .
Taron kuwa , waɗansu suka ta da murya suka ce kaza , waɗansu suka ce kaza , don duk taron a ruɗe yake , yawancinsu ma ba su san dalilin da ya sa suka taru ba .
Da Yahudawa suka gabatar da Iskandari , waɗansu suka ɗauka a kan shi ne sanadin abin . Iskandari kuwa ya ɗaga hannu a yi shiru , don ya kawo musu hanzari ,
amma da suka fahimci , cewa shi Bayahude ne , suka ɗaga murya gaba ɗaya har wajen sa'a biyu , suna ta cewa , “ Girma yā tabbata ga Artimas ta Afisawa ! ”
To , da marubucin garin ya kwantar da hankalin jama'a , ya ce , “ Ku mutanen Afisa ! Wane mutum ne bai san cewa musamman birnin Afisawa ne yake kula da haikalin mai girma Artimas ba , da kuma dutsen nan da ya faɗo daga sama ?
To , da yake ba dama a yi musun waɗannan abubuwa , ai , ya kamata ku natsu , kada ku yi kome da garaje .
Ga shi , kun kawo mutanen nan , su kuwa ba su yi sata a ɗakin uwargijiya ba , ba su kuma saɓi uwargijiyarmu ba .
To , in Dimitiriyas da abokan sana'arsa suna da wata magana a game da wani , ai , ga ɗakin shari'a a buɗe , ga kuma mahukunta , sai su kai ƙara .
Amma in wani abu kuke nema dabam , to , ai , sai a daidaita a majalisa ke ke nan .
Hakika muna a cikin hatsarin amsa ƙara a kan tawaye saboda al'amarin nan na yau , tun da yake ba za mu iya ba da wani hanzari a game da taron hargitsin nan ba . ”
Da ya faɗi haka ya sallami taron .
Bayan hargowar nan ta kwanta , Bulus ya kira masu bi , bayar da ya ƙarfafa musu zuciya , ya yi bankwana da su , ya tafi ƙasar Makidoniya .
Da ya zazzaga lardin nan , ya kuma ƙarfafa masu zuciya ƙwarai , ya zo ƙasar Hellas ,
ya yi wata uku a nan . Da Yahudawa suka ƙulla masa makirci , a sa'ad da zai tashi a jirgin ruwa zuwa ƙasar Suriya , ya yi niyyar komawa ta ƙasar Makidoniya .
Subataras Babiriye , ɗan Burus , shi ya raka shi , tare da Aristarkus da Sakundas , mutanen Tasalonika , da Gayus Badarbe , da Timoti , har ma da Tikikus da Tarofimas , mutanen Asiya ,
waɗanda suka riga tafiya suka jira mu a Taruwasa .
Mu kuwa muka tashi daga Filibi a jirgin ruwa , bayan idin abinci marar yisti , muka iske su a Taruwasa bayan kwana biyar . A nan muka zauna har kwana bakwai .
A ranar farko ta mako kuma , da muka taru don gutsuttsura gurasa , Bulus ya yi masu jawabi , don ya yi niyyar rashi kashegari , sai ya yi ta jan jawabin nasa har tsakar dare .
Akwai kuwa fitilu da yawa a benen da muka taru .
Da wani saurayi a zaune a kan taga , mai suna Aftikos , sai barci ya ci ƙarfinsa sa'ad da Bulus yake ta tsawaita jawabi , da barci mai nauyi ya kwashe shi , sai ya faɗo daga can hawa na uku , aka ɗauke shi matacce .
Amma Bulus ya sauka ƙasa , ya miƙe a kansa , ya rungume shi , ya ce , “ Kada ku damu , ai , yana da rai . ”
Da Bulus ya koma sama , ya gutsuttsura gurasa ya ci , ya daɗe yana magana da su , har gari ya waye , sa'an nan ya tashi .
Sai suka tafi da saurayin nan a raye , daɗin da suka ji kuwa ba kaɗan ba ne .
Mu kuwa muka yi gaba zuwa jirgin , muka miƙa sai Asus da nufin ɗaukar Bulus daga can , don dā ma haka ya shirya , shi kuwa ya yi niyyar bi ta ƙasa .
Da ya same mu a Asus , muka ɗauke shi a jirgin , muka zo Mitilini .
Daga nan kuma muna tafe a jirgin ruwan dai , kashegari kuma sai ga mu daura da tsibirin Kiyos . Kashegari kuma , ga mu a tsibirin Samas , wani kashegari kuma sai Militas .
Dā ma kuwa Bulus ya ƙudura zai wuce Afisa a cikin jirgin , don kada ya yi jinkiri a Asiya , domin yana sauri , ni mai yiwuwa ne ma , ya kai Urushalima a ranar Fentikos .
Daga Militas ne ya aika Afisa a kira masa dattawan ikilisiya .
Da suka zo wurinsa sai ya ce musu , “ Ku da kanku kun san irin zaman da na yi a cikinku , tun ran da na sa ƙafata a ƙasar Asiya ,
ina bauta wa Ubangiji da matuƙar tawali'u , har da hawaye , da gwaggwarmaya iri iri da na sha a game da makircin Yahudawa .
Kun kuma san yadda ban ji nauyin sanar da ku kowane abu mai amfani ba , ina koya muku a sarari , da kuma gida gida ,
ina tabbatar wa Yahudawa da al'ummai duka sosai wajibcin tuba ga Allah , da kuma gaskatawa da Ubangijinmu Yesu .
To , ga shi kuma , a yanzu zan tafi Urushalima , Ruhu yana iza ni , ban kuwa san abin da zai same ni a can ba ,
sai dai Ruhu Mai Tsarki yakan riƙa tabbatar mini a kowane gari , cewa ɗauri da shan wuya na dākona .
Amma ni ban mai da raina a bakin kome ba , bai kuma dame ni ba , muddin zan iya cikasa tserena da kuma hidimar da na karɓa daga gun Ubangiji Yesu , in shaidar da bisharar alherin Allah .
To , ga shi , a yanzu na san dukanku ba za ku ƙara ganina ba , ku da na zazzaga a cikinku ina yi muku bisharar Mulkin Allah .
Saboda haka ina dai tabbatar muku a yau , cewa na kuɓuta daga hakkin kowa ,
domin kuwa ban ji nauyin sanar da ku dukan nufin Allah ba .
Ku kula da kanku , da kuma duk garken da Ruhu Mai Tsarki ya sa ku ku zama masu kula da shi , kuna kiwon Ikilisiyar Allah wadda ya sama wa kansa da jininsa .
Na sani bayan tashina waɗansu mugayen kyarketai za su shigo a cikinku , ba kuwa za su ji tausayin garken ba .
Har ma a cikinku waɗansu mutane za su taso , suna maganganun da ba sa kan hanya , don su jawo masu bi a gare su .
Saboda haka sai ku zauna a faɗake , ku tuna , shekara uku ke nan ba dare ba rana , ban fasa yi wa kowa gargaɗi ba , har da hawaye .
To , a yanzu na danƙa ku ga Ubangiji , maganar alherinsa kuma tă kiyaye ku , wadda ita take da ikon inganta ku , ta kuma ba ku gādo tare da dukan tsarkaka .
Ban yi ƙyashin kuɗin kowa ba , ko kuwa tufafin wani .
Ku da kanku kun sani hannuwan nan nawa su suka biya mini bukace-bukacena , da na waɗanda suke tare da ni .
Na zamar muku abin misali ta kowace hanya , cewa ta wahalar aiki haka lalle ne a taimaki masu ƙaramin ƙarfi , kuna kuma tunawa da Maganar Ubangiji Yesu da ya ce , ‘ Bayarwa ta fi karɓa albarka . ’ ”
Da Bulus ya faɗi haka , ya durƙusa , duka suka yi addu'a tare .
Sai duk suka fashe da kuka , suka rungume Bulus , suna ta sumbantarsa ,
suna baƙin ciki tun ba ma saboda maganar da ya faɗa ba , cewa ba za su ƙara ganinsa ba . Daga nan suka rako shi har bakin jirgi .
Sa'ad da muka rabu da su da ƙyar , muka shiga jirgi muka miƙa sosai zuwa tsibirin Kos , kashegari kuma sai Rodusa , daga nan kuma sai Batara .
Da muka sami jirgi mai hayewa zuwa ƙasar Finikiya , muka shiga muka tafi .
Da muka tsinkayo tsibirin Kubrus , muka mai da shi hagun , muka ci gaba zuwa ƙasar Suriya , muka sauka a Taya , don a nan ne jirgin zai sauke kayansa .
Da muka sami inda masu bi suke , muka zauna a nan kwana bakwai . Sai Ruhu ya iza su suka gaya wa Bulus kada ya je Urushalima .
Amma da lokacin tashinmu ya yi , muka tashi muka ci gaba da tafiyarmu , dukansu kuma har da matansu da 'ya'yansu , suka raka mu har bayan gari , sa'an nan muka durƙusa a kan gaci , muka yi addu'a , muka yi bankwana da juna .
Sai muka shiga jirgi , su kuma suka koma gida .
Da muka gama tafiyarmu daga Taya , muka isa Talamayas , sai muka gaisa da 'yan'uwa , muka kuma kwana ɗaya a wurinsu .
Kashegari muka tashi muka zo Kaisariya , muka shiga gidan Filibus mai yin bishara , wanda yake ɗaya daga cikin bakwai ɗin nan , muka sauka a wurinsa .
Shi kuwa yana da 'ya'ya huɗu 'yan mata , masu yin annabci .
To , muna nan a zaune 'yan kwanaki , sai wani annabi , mai suna Agabas , ya zo daga Yahudiya .
Da ya zo gare mu , ya ɗauki ɗamarar Bulus ya ɗaure kansa sawu da hannu , ya ce , “ Ga abin da Ruhu Mai Tsarki ya ce , ‘ Haka Yahudawan Urushalima za su ɗaure mai wannan ɗamara , su kuma bashe shi ga al'ummai . ’ ”
Da muka ji haka , mu da waɗanda suke a wurin muka roƙi Bulus kada ya je Urushalima .
Sai Bulus ya amsa ya ce , “ Me ke nan kuke yi , kuna kuka kuna baƙanta mini rai ? Ai , ni a shirye nake , ba ma a ɗaure ni kawai ba , har ma a kashe ni a Urushalima saboda sunan Ubangiji Yesu . ”
Da dai ya ƙi rarrasuwa , muka yi shiru , muka ce , “ Ubangiji ya yi yadda ya so . ”
Bayan 'yan kwanakin nan muka shirya muka tafi Urushalima .
Waɗansu masu bi daga Kaisariya suka rako mu , suka kawo mu wurin Manason , mutumin Kubrus , wani daɗaɗɗen mai bi , wanda za mu sauka a gunsa .
Da muka zo Urushalima , 'yan'uwa suka karɓe mu da murna .
Kashegari Bulus ya tafi tare da mu a wurin Yakubu , dattawan ikilisiya kuwa duk suna nan .
Bayan da ya gaisa da su , sai ya shiga bayyana musu filla abubuwan da Allah ya yi a cikin al'ummai ta wurin hidimarsa .
Su kuwa da suka ji haka , suka ɗaukaka Allah . Suka ce wa Bulus , “ To , kā gani ɗan'uwa , dubban mutane sun ba da gaskiya a cikin Yahudawa , dukansu kuwa masu himma ne a wajen bin Shari'a .
An kuwa sha gaya musu labarinka , cewa kai ne kake koya wa dukan Yahudawan da suke a cikin al'ummai su yar da Shari'ar Musa . Kuma kana ce musu kada su yi wa 'ya'yansu kaciya , ko kuwa su bi al'adu .
To , ƙaƙa ke nan ? Lalle za su ji labarin zuwanka .
Saboda haka sai ka yi abin da za mu faɗa maka . Muna da mutum huɗu da suka ɗauki wa'adi .
Sai ka tafi da su ku tsarkaka gaba ɗaya , ka kuma biya musu kome don su samu su yi aski . Ta haka , kowa zai sani duk abin da aka gaya musu a game da kai , ba wata gaskiya a ciki , kai kuma kana kiyaye Shari'a .
Amma a game da al'ummai da suka ba da gaskiya , mun aika da wasiƙa a kan mun hukunta , cewa su guji cin abin da aka yanka wa gunki , da fasikanci , da cin abin da aka maƙure , da kuma cin nama tare da jini . ”
Sa'an nan Bulus ya ɗibi mutanen nan , kashegari kuma da suka tsarkaka tare , sai ya shiga Haikali domin ya sanar da ranar cikar tsarkakewar tasu , wato ranar da za a ba da sadaka saboda kowannensu .
Da kwana bakwai ɗin suka yi kusan cika , Yahudawan ƙasar Asiya suka gan shi a Haikalin , sai suka zuga taron duka , suka danƙe shi ,
suna ta ihu suna cewa , “ Ya ku 'yan'uwa Isra'ilawa , ku taimaka ! Ga mutumin da yake bi ko'ina yana koya wa mutane su raina jama'armu da Shari'a , da kuma wannan wuri . Banda haka kuma har ma ya kawo al'ummai a cikin Haikalin , ya ƙazantar da wurin nan tsattsarka . ”
Don dā ma can sun ga Tarofimas Ba'afise tare da shi a cikin gari , sun kuma zaci Bulus ya kawo shi a cikin Haikalin .
Sai duk garin ya ruɗe , jama'a suka ɗungumo a guje suka danƙe Bulus , suka ja shi a waje daga Haikalin , nan da nan kuma aka rufe ƙofofi .
Suna neman kashe shi ke nan , sai labari ya kai ga shugaban ƙungiyar yaƙi , Urushalima duk ta hargitse .
A nan tāke ya ɗibi soja da jarumawa , suka ruga zuwa wajensu . Su kuwa da ganin shugaban da soja suka daina dukan Bulus .
Sai shugaban ya matsa kusa ya kama Bulus , ya yi umarni a ɗaure shi da sarƙa biyu , sa'an nan ya tambaya ko shi wane ne , da abin da kuma ya yi .
Taron kuwa suka ɗau kururuwa , waɗansu suka ce kaza , waɗansu suka ce kaza . Don tsananin hargowa ma har ya kasa samun ainihin tushen maganar , ya yi umarni a kai shi kagarar sojoji .
Da Bulus ya zo ga bakin matakala , sai da soja suka kinkime shi saboda haukan taron ,
don taron jama'a suna dannowa a bayansu , suna ihu suna cewa , “ A yi da shi ! ”
An yi kusan shigar da Bulus a kagarar sojoji ke nan , sai ya ce wa shugaban , “ Ko ka yarda in yi magana da kai ? ” Sai shugaban ya ce , “ Ashe , ka iya Helenanci ?
Shin , ba kai ne Bamasaren nan da shekarun baya ya haddasa tawaye ba , har ya ja mutanen nan dubu huɗu masu kisankai zuwa jeji ? ”
Sai Bulus ya amsa ya ce , “ Ai , ni Bayahude ne na Tarsus ta ƙasar Kilikiya , ɗan shahararren birni , ina roƙonka ka bar ni in yi wa mutane jawabi . ”
Da ya ba shi izini , sai Bulus ya tsaya a kan matakala , ya ɗaga wa jama'a hannu su yi shiru . Da suka yi tsit , sai ya yi musu magana da Yahudanci .
“ Ya ku 'yan'uwa da shugabanni , ku ji hanzarin da zan kawo muku a yanzu . ”
Da suka ji ya yi musu magana da Yahudanci , sai suka ƙara natsuwa . Sa'an nan ya ce ,
“ Ni bayahude ne , haifaffen Tarsus , ta ƙasar Kilikiya , amma a nan garin na yi girma , aka kuma karantar da ni a wurin Gamaliyal , bisa ga tsarin tsanantacciyar hanyar nan ta Shari'ar kakanninmu . Ina mai himmar bauta wa Allah , kamar yadda kuke a yau ,
har na tsananta wa masu bin wannan hanya , ina karkashe su , ina ɗaure mutane maza da mata , ina jefa su a kurkuku .
Babban firist ma da dukan majalisar shugabannin jama'a za su iya shaidata , daga gunsu ne kuma na karɓi wasiƙu zuwa ga 'yan'uwanmu Yahudawa , na tafi Dimashƙu , don in ɗebo waɗanda suke can ma , in zo da su Urushalima a ɗaure , a azabta su . ”
“ Ina a cikin tafiya , da na yi kusa da Dimashƙu , a wajen rana tsaka , kwamfa sai wani matsanancin haske ya bayyano daga sama , ya haskaka kewaye da ni .
Sai na fāɗi , na kuma ji wata murya tana ce mini , ‘ Shawulu , Shawulu , don me kake tsananta mini ? ’
Ni kuma na amsa na ce , ‘ Wane ne kai , ya Ubangiji ? ’ Sai ya ce mini , ‘ Ni ne Yesu Banazare wanda kake tsananta wa . ’
To , waɗanda suke tare da ni suka ga hasken , amma ba su ji kalmomin mai yi mini maganar nan ba .
Sai na ce , ‘ To , me zan yi , ya Ubangiji ? ’ Sai ubangiji ya ce mini , ‘ Tashi , ka shiga Dimashƙu , a can ne za a faɗa maka duk abin da aka ɗora maka ka yi . ’
Da na kāsa gani saboda tsananin hasken nan , sai waɗanda suke tare da ni suka yi mini jagora , har na isa Dimashƙu .
“ Sai kuma wani mai suna Hananiya , mai bautar Allah ne a wajen bin Shari'a , wanda duk Yahudawan da suke zaune a can suke yabo ,
ya zo ya tsaya a kusa da ni , ya ce mini , ‘ Ya ɗan'uwana Shawulu , ganinka yă komo maka . ’ A nan tāke , sai ganina ya komo , na kuwa gan shi .
Sai ya ce , ‘ Allahn kakanninmu ya zaɓe ka don kă san nufinsa , ka ga Mai Adalcin nan , ka kuma ji jawabi daga bakinsa .
Don za ka zama mashaidinsa ga dukan mutane a game da abin da ka gani , ka kuma ji .
To , a yanzu me kake jira ? Tashi , a yi maka baftisma a wanke zunubanka ta wurin kira bisa sunansa . ’ ”
“ Da na komo Urushalima , ina addu'a a Haikali , sai wahayi ya zo mini .
Na gan shi , yana ce mini , ‘ Yi sauri maza ka fita daga Urushalima , don ba za su yarda da shaidarka a kaina ba . ’
Ni kuma na ce , ‘ Ya Ubangiji , ai , su ma kansu sun sani a kowace majami'a nakan ɗaɗɗaure waɗanda suka gaskata da kai , nakan kuma daddoke su .
Sa'ad da kuma aka zub da jinin Istifanas , mashaidin nan naka , ni ma ina a tsaye a gun , ina goyon bayan abin da aka yi , har ma ina tsaron tufafin masu kisansa . ’
Sai ya ce mini , ‘ Tashi ka tafi , zan aike ka can nesa a wurin al'ummai . ’ ”
Suna ta sauraronsa har ya iso kalmar nan , sai suka ɗau ihu suka ce , “ A kashe shi ! A raba irin mutumin nan da duniya , bai kyautu ya rayu ba ! ”
Da suka dinga ihu suna kaɗa mayafansu suna ta ature da ƙura ,
sai shugaba ya yi umarni a kai Bulus kagarar soja a tuhume shi da bulala , don yă san abin da ya sa suke masa ihu haka .
Bayan da suka ɗaɗɗaure shi da tsirkiya , Bulus ya ce wa jarumin da yake tsaye kusa , “ Ashe , ya halatta a gare ka ka yi wa mutumin da yake da 'yancin Roma bulala , ba ko bin ba'asi ? ”
Da jarumin ya ji haka , sai ya je ya shaida wa shugaban , ya ce , “ Me kake shirin yi ne ? Mutumin nan fa Barome ne . ”
Sai shugaban ya zo ya ce wa Bulus , “ Faɗa mini gaskiya , kai kuwa Barome ne ? ” Sai ya ce , “ I . ”
Sai shugaban ya amsa ya ce , “ Ni fa da kuɗi masu yawa na sami 'yancin nan . ” Bulus ya ce , “ Ka ga ni kuwa da shi aka haife ni . ”
Saboda haka , waɗanda suke shirin tuhumarsa , suka rabu da shi nan da nan . Shi ma shugaban da ya fahimci cewa , Bulus Barome ne , sai ya tsorata , ga shi kuwa , ya ɗaure shi .
Kashegari kuma da shugaban ya so sanin ainihin ƙarar da Yahudawa suke yi a kan Bulus , sai ya kwance shi , ya yi umarni domin manyan firistoci da dukan majalisa su taru , sa'an nan ya sauko da Bulus ya tsai da shi a gabansu .
Sai Bulus ya zuba wa majalisar ido ya ce , “ Ya ku 'yan'uwa , ku sani , bautar Allah nake yi da lamiri mai kyau har ya zuwa yau . ”
Sai Hananiya babban firist ya umarci waɗanda suke tsaye kusa da Bulus su buge bakinsa .
Sai Bulus ya ce masa , “ Kai munafiƙi , kai ma Allah zai buge ka ! Ashe , wato kana zaune kana hukunta ni bisa ga Shari'a ne , ga shi kuwa kana yin umarni a doke ni , a saɓanin Shari'a ? ”
Sai waɗanda ke tsaye a wurin suka ce masa , “ Babban firist na Allah za ka zaga ? ”
Sai Bulus ya ce , “ Ai , ban sani shi ne babban firist ba , 'yan'uwa , don a rubuce yake cewa , ‘ Kada ka munana shugaban jama'a . ’ ”
Amma da Bulus ya ga sashe ɗaya Sadukiyawa ne , ɗayan kuma Farisiyawa , ya ɗaga murya a majalisar ya ce , “ Ya 'yan'uwa , ni ma Bafarisiye ne , ɗan Farisiyawa . Ga shi kuwa , saboda na sa zuciya ga tashin matattu ne ake yi mini shari'a . ”
Da ya faɗi haka sai gardama ta tashi a tsakanin Farisiyawa da Sadukiyawa , har taron ya rabu biyu .
Sadukiyawa sun ce , suna cewa ba tashin matattu , ba kuma mala'iku , ko ruhu . Farisiyawa kuwa sun tsaya a kan cewa duk akwai .
Sai ƙasaitacciyar hargowa ta tashi , waɗansu malamai kuma na cikin ɗariƙar Farisiyawa suka miƙe a tsaye , suka yi ta yin matsananciyar jayayya , suna cewa , “ Mu ba mu ga laifin mutumin nan ba . In wani ruhu ne ko mala'ika ya yi masa magana fa ? ”
Da gardamar ta yi tsanani , don gudun kada su yi kaca-kaca da Bulus , shugaban ya umarci sojan su sauka su ƙwato shi daga wurinsu ƙarfi da yaji , su kawo shi a kagarar soja .
Da daddare sai Ubangiji ya tsaya a kusa da Bulus , ya ce , “ Ka yi ƙarfin hali , don kamar yadda ka shaide ni a Urushalima , haka kuma lalle ne ka shaide ni a Roma . ”
Da gari ya waye , Yahudawa suka gama baki suka yi rantsuwa , cewa ba za su ci ba , ba za su sha ba , sai sun kashe Bulus .
Waɗanda suka ƙulla wannan makirci kuwa sun fi mutum arba'in .
Sai suka je wurin manyan firistoci da shugabanni , suka ce , “ Mun yi wata babbar rantsuwa , cewa za mu zauna ba ci ba sha sai mun kashe Bulus .
Saboda haka , a yanzu ku da majalisa ku shaida wa shugaban soja ya kawo muku shi , kamar kuna so ne ku ƙara bincika maganarsa sosai , mu kuwa a shirye muke mu kashe shi kafin ya iso . ”
To , ɗan 'yar'uwar Bulus ya ji labarin farkon da za su yi , ya kuma je ya shiga kagarar soja ya gaya wa Bulus .
Bulus kuwa ya kira wani jarumi ya ce , “ Ka kai saurayin nan wurin shugaba , yana da wata magana da zai faɗa masa . ”
Sai jarumin ya ɗauki saurayin ya kai shi gun shugaba , ya ce , “ Ɗan sarƙan nan , Bulus , ya kira ni , ya roƙe ni in kawo saurayin nan a wurinka , don yana da wata maganar da zai gaya maka . ”
Sai shugaban ya kama hannun saurayin , ya ja shi a waje ɗaya , ya tambaye shi a keɓance , “ Wace magana za ka gaya mini ? ”
Yaron ya ce , “ Yahudawa sun ƙulla za su roƙe ka ka kai musu Bulus majalisa gobe , kamar suna so su ƙara bincika maganarsa sosai .
Amma kada ka yardar musu , don fiye da mutum arba'in daga cikinsu suna fakonsa , sun kuma yi rantsuwa a kan ba za su ci ba , ba za su sha ba , sai sun kashe shi . A yanzu kuwa a shirye suke , yardarka kawai suka jira . ”
Sai shugaban ya sallami saurayin ya umarce shi ya ce , “ Kada ka gaya wa kowa cewa ka sanar da ni maganar nan . ”
Sa'an nan ya kira jarumi biyu ya ce , “ Ku shirya soja metan , da barade saba'in , da 'yan māsu metan , su tafi Kaisariya da ƙarfe tara na daren nan . ”
Ya kuma yi umarni su shirya wa Bulus dabbobin da zai hau , don su kai shi wurin mai mulki Filikus lafiya .
Ya kuma rubuta wasiƙa kamar haka :
“ Daga Kalaudiyas Lisiyas zuwa ga mafifici mai mulki Filikus . Gaisuwa mai yawa .
Bayan haka mutumin nan , Yahudawa sun kama shi , suna kuma gab da kashe shi , sai na yi farat na je da soja na ƙwato shi , saboda na ji cewa shi Barome ne .
Da nake so in jin laifin da suke zarginsa a kai , sai na kai shi majalisarsu .
Na kuwa tarar suna zarginsa a kan maganar Shari'arsu , amma laifin da suka ɗora masa bai kisa ko ɗauri ba .
Da aka buɗa mini cewa akwai wani makircin da aka ƙulla masa , nan da nan na aika da shi a gare ka , na kuma umarci masu ƙararsa su faɗi ƙararsu a gabanka . Wassalam . ”
Saboda haka , sojan suka ɗauki Bulus , kamar yadda aka umarce su , suka kai shi Antibatiris da daddare .
Kashegari kuma suka bar barade su ci gaba da shi , su kuwa suka koma kagarar soja .
Da baraden suka isa Kaisariya , suka ba mai mulkin wasiƙar , suka kai Bulus a gabansa .
Da ya karanta wasiƙar , ya tambayi Bulus ko shi mutumin wane lardi ne ? Da ya ji daga Kilikiya yake ,
sai ya ce , “ Zan saurari maganarka duka , in masu ƙararka sun zo . ” Sai kuma ya yi umarni a tsare shi a fadar Hirudus .
Bayan kwana biyar sai babban firist , Hananiya , ya zo tare da waɗansu shugabanni , da kuma wani lauya , mai suna Tartulus , suka yi ƙarar Bulus a gaban mai mulki .
Da aka kirawo Tartulus , ya shiga kai ƙarar Bulus , ya ce , “ Ya mafifici Filikus , tun da yake ta gare ka ne muke zaman lafiya ƙwarai , ta tsinkayarka ne kuma ake kyautata zaman jama'armu ,
kullum muna yarda da haka ƙwarai a ko'ina , tare da godiya ba iyaka .
Amma don kada in gajiyad da kai , ina roƙonka a cikin nasiharka , ka saurari ɗan taƙaitaccen jawabinmu .
Mun tarar da mutumin nan fitinanne ne , yana ta da hargitsi a tsakanin Yahudawa ko'ina a duniya , shi kuma ne turun ɗariƙar Nazarawa .
Har ma yana nema ya tozarta Haikali , amma muka kama shi . [ Niyyarmu ce mu hukunta shi bisa ga shari'armu .
Amma shugaba Lisiyas ya zo ya ƙwace shi daga hannunmu ƙarfi da yaji ,
ya yi umarni masu ƙararsa su zo a gabanka . ] In kuwa ka tuhume shi da kanka , za ka iya tabbatarwa daga bakinsa duk ƙarar da muke tāsarwa . ”
Yahudawa ma suka goyi bayan haka , suna tabbatarwa haka abin yake .
Da mai mulki ya alamta wa Bulus ya yi magana , sai ya amsa ya ce , “ Tun da na sani ka yi shekaru da yawa kana yi wa jama'ar nan shari'a , da farin ciki zan kawo hanzarina .
Ai , ka iya tabbatarwa , bai fi kwana goma sha biyu ba tun da na tafi Urushalima yin sujada .
Ba su kuwa taɓa samuna ina muhawwara da kowa ba , ko kuwa ta da husuma har mutane su taru a Haikali , ko a majami'u , ko kuwa a cikin birni ba .
Ba kuma za su iya tabbatar maka abin da yanzu suke ƙarata a kai ba .
Amma na yarda da cewa , bisa ga hanyar nan da suke kira ‘ Ɗariƙa ’ nake bauta wa Allahn kakanninmu , nake kuma gaskata duk abin da yake a rubuce a cikin Attaura da kuma littattafan annabawa .
Ina sa zuciya ga Allah , yadda su waɗannan ma suke sawa , wato za a ta da matattu , masu adalci da marasa adalci duka .
Saboda haka , a kullum nake himma in kasance da lamiri marar abin zargi a wurin Allah da wurin mutane .
To , bayan 'yan shekaru sai na je domin in kai gudunmawa ga jama'armu , in kuma yi sadaka .
Ina cikin yin haka sai suka same ni a tsarkake a Haikali , ba kuwa da wani taro ba , balle hargowa . Amma akwai waɗansu Yahudawa daga ƙasar Asiyau
su ne kuwa ya kamata su zo nan a gabanka su yi ƙarata , in suna da wata magana a game da ni .
Ko kuwa waɗannan mutane da kansu su faɗi laifina da suka samu , sa'ad da na tsaya a gaban majalisa ,
sai ko maganar nan ɗaya tak , da na ɗaga murya na faɗa , sa'ad da nake a tsaye a cikinsu , cewa , ‘ A game da maganar tashin matattu ake yi mini shari'a a gabanku yau . ’ ”
Filikus kuwa da yake yana da sahihin ilimi a game da wannan hanya ya dakatar da su , ya ce , “ In shugaba Lisiyas ya iso , zan yanke muku shari'a . ”
Ya kuma ba jarumi umarni ya tsare Bulus , amma ya sassauta masa , kada kuwa ya hana mutanensa zuwa wurinsa su kula da shi .
Bayan 'yan kwanaki Filikus ya zo tare da matarsa , Durusila , wata Bayahudiya . Sai ya aika a zo da Bulus , ya kuwa saurare shi a kan maganar gaskatawa da Almasihu Yesu .
Bulus yana ba da bayani a kan adalci , da kamunkai , da kuma hukuncin nan mai zuwa , Filikus ya kaɗu , ya kāda baki ya ce , “ Yanzu kam , sai ka koma . In na sami zarafi nā kira ka . ”
Don yana sa rai Bulus zai ba shi kuɗi , shi ya sa ya yi ta kiransa a kai a kai , yana zance da shi .
Amma bayan shekara biyu sai Borkiyas Festas ya gāji Filikus . Filikus kuwa don neman farin jini a wurin Yahudawa , ya bar Bulus a ɗaure .
To , da Festas ya iso lardinsa , bayan kwana uku sai ya tashi daga Kaisariya ya tafi Urushalima .
Sai manyan firistoci da manyan Yahudawa suka kai ƙarar Bulus a gunsa , suka roƙe shi
ya kyauta musu , ya aika a zo da shi Urushalima , alhali kuwa sun shirya 'yan kwanto su kashe shi a hanya .
Amma Festas ya amsa ya ce , “ Bulus yana a tsare a Kaisariya , ni ma kuwa da kaina ina niyyar zuwa a can a kwanan nan . ”
Ya kuma ce , “ Saboda haka , sai waɗansu manya a cikinku su taho tare da ni , in kuwa mutumin nan yana da wani laifi , su yi ƙararsa . ”
Bai fi kwana takwas ko gama a wurinsu ba , sai ya tafi Kaisariya . Kashegari kuma ya zauna a kan gadon shari'a , ya yi umarni a zo da Bulus .
Da ya zo , Yahudawan da suka zo daga Urushalima suka kewaye shi a tsaitsaye , suna ta kawo ƙararraki masu yawa masu tsanani a game da shi , waɗanda ma suka kasa tabbatarwa .
Amma Bulus ya kawo hanzarinsa ya ce , “ Ni ban yi wani laifi a game da shari'ar Yahudawa , ko Haikali , ko a game da Kaisar ba , ko kaɗan . ”
Festas kuwa don neman farin jini a wurin Yahudawa , ya amsa ya ce wa Bulus , “ Ka yarda ka je Urushalima a yi maka shari'a a can a kan waɗannan abubuwa a gabana ? ”
Amma Bulus ya ce , “ Ai , a tsaye nake a majalisar Kaisar , a inda ya kamata a yi mini shari'a . Ban yi wa Yahudawa wani laifi ba , kai kanka kuwa ka san da haka sarai .
To , in ni mai laifi ne , har na aikata abin da ya isa kisa , ai , ba zan guji a kashe ni ba , amma in ba wata gaskiya a cikin ƙarata da suke yi , to , ba mai iya bashe ni a gare su don a faranta musu rai . Na nema a ɗaukaka ƙarata a gaban Kaisar . ”
Bayan da Festas ya yi shawara da majalisa , sai ya amsa ya ce , “ To , ka nema a ɗaukaka ƙararka a gaban Kaisar ! A gun Kaisar kuwa za ka tafi . ”
Bayan 'yan kwanaki sai sarki Agaribas da Barniki , suka zo Kaisariya don su yi wa Festas maraba .
Da yake kuma sun yi kwanaki da dama a can , sai Festas ya rattaba wa sarki labarin Bulus , ya ce , “ Akwai wani mutumin da Filikus ya bari a ɗaure ,
wanda sa'ad da nake Urushalima manyan firistoci da shugabannin Yahudawa suka kawo mini ƙararsa , suka roƙe ni in yi masa hukunci .
Ni kuwa na amsa musu na ce , ba al'adar Romawa a yi wa wani hukunci , don a faranta wa wani rai , ba tare da masu ƙarar , da wanda aka kai ƙara , sun gurfana a gaban shari'a ba , ya kuma sami damar kawo hanzarinsa game da ƙarar da aka tāsar .
Saboda haka , da suka zo nan tare , ban yi wani jinkiri ba , sai kawai na hau akan gadon shari'a kashegari , na kuma yi umarni a kawo mutumin .
Da masu ƙarar suka tashi a tsaye , ba su kawo wata mummunar ƙara yadda na zata a game da shi ba ,
sai dai waɗansu maganganu da suka ɗora masa a game da addininsu , da kuma wani , shi Yesu , wanda ya mutu , amma Bulus ya tsaya a kan , cewa lallai yana da rai .
Ni kuwa da na rasa yadda zan bincika waɗannan abubuwa , sai na tambayi Bulus ko ya yarda ya je Urushalima a yi masa shari'a a can a kan waɗannan abubuwa .
Amma da Bulus ya nema a dakatar da maganarsa sai Augustas ya duba ta , sai na yi umarni a tsare shi har kafin in aika da shi zuwa a gun Kaisar . ”
Sai Agaribas ya ce wa Festas , “ Ni ma dai na so in saurari mutumin nan da kaina . ” Festas ya ce , “ Kā kuwa ji shi gobe . ”
To kashegari sai Agaribas da Barniki suka zo a cikin alfarma , suka shiga ɗakin majalisa tare da shugabannin yaƙi da kuma jigajigan garin . Sai aka shigo da Bulus sai da umarnin Festas .
Sai Festas ya ce , “ Ya sarki Agaribas , da dukan mutanen da suke a tare da mu , kun ga mutumin nan da duk jama'ar Yahudawa suka kawo mini ƙararsa a Urushalima , da kuma nan , suna ihu , cewa bai kamata a bar shi da rai ba .
Amma ni ban ga abin da ya yi wanda ya isa kisa ba . Tun da kuma shi kansa ya nema a mai da shari'arsa a gaban Augustas , na ƙudura in aika da shi zuwa wurinsa .
Amma ba ni da wata tabbatacciyar magana da zan rubuta wa ubangidana a game da shi . Saboda haka na kawo shi a gabanku , musamman kuwa a gabanka , ya sarki Agaribas , don bayan an yi bincike , ko na abin da zan rubuta .
Don ni , a ganina , wauta ce a aika da ɗan sarƙa , ba tare da an nuna laifofin da ya yi ba . ”
Daga nan , sai Agaribas ya ce wa Bulus , “ An ba ka izinin yin magana . ” Sa'an nan fa Bulus ya ɗaga hannu , ya fara kawo hanzarinsa ya ce ,
“ Lalle na yi arziki , ya sarki Agaribas , da yake a gabanka ne zan kawo hanzarina yau a game da duk ƙarata da Yahudawa suka yi ,
musamman da yake gwani ne kai ga sanin al'adun Yahudawa da maganganunsu . Saboda haka , ina roƙonka ka saurare ni da haƙuri .
“ Irin zaman da na yi tun daga ƙuruciyata , wato tun da farko , a cikin jama'armu da kuma a Urushalima har ya zuwa yau , sananne ne ga dukan Yahudawa .
Sun sani tun ainihi , in dai za su yarda su yi shaida , cewa lalle ni Bafarisiye ne bisa ga ɗariƙar nan da ta fi tsanani a cikin addinin nan namu .
Ai , saboda na sa zuciya ga cikar alkawarin nan ne da Allah ya yi wa kakanninmu nake nan a tsaye a yi mini shari'a .
Alkwarin nan kuwa , shi ne wanda kabilanmu goma sha biyu suke himmantuwa ga bauta wa Allah dare da rana , suna sa zuciya su ga cikarsa . Saboda sa zuciyar nan kuma fa Yahudawa suke ƙarata , ya sarki !
Yaya cewa Allah yana ta da matattu sa'an nan , ya ƙi gaskatuwa a gare ku ?
“ To , ni kaina ma a dā na ga kamar wajibi ne in yi abubuwa da yawa , na gāba da sunan Yesu Banazare .
Na kuwa yi haka a Urushalima , har na sami izinin daga manyan firstoci , na kulle tsarkaka da yawa a kurkuku . Har ma a lokacin da ake kashe su ina goyon bayan yin haka ɗin .
Na kuma sha gwada musu azaba a dukan majami'u , ina ƙoƙarin sa su yin saɓo . Don kuma tsananin fushi da su , sai da na fafare su har waɗansu garuruwa na ƙetaren iyaka , ina tsananta musu . ”
“ A cikin hali haka ne , ina tafiya Dimashƙu da izinin manyan firistoci da kuma saƙonsu ,
da rana a tsaka a hanya , ya sarki , na ga wani haske ya bayyana daga sama , fiye da hasken rana , duk ya haskaka kewaye da ni da abokan tafiyata .
Da duk muka fāɗi , sai na ji wata murya tana ce mini da yahudanci , ‘ Shawulu , Shawulu , don me kake tsananta mini ? Da wuya a gare ka ka yi ta shuri bisa a kan tsini . ’
Ni kuwa sai na ce , ‘ Wane ne kai , ya Ubangiji ? ’ Sai Ubangiji ya ce , ‘ Ni ne Yesu wanda kake tsananta wa .
Amma tashi ka miƙe a tsaye , gama na bayyana a gare ka ne da wannan maƙasudi , wato in sa ka mai hidima , mashaidi kuma na abubuwan da ka gani a game da ni , da kuma abubuwa waɗanda zan bayyana maka a nan gaba .
Zan tsirar da kai daga jama'ar nan da kuma al'ummai , waɗanda zan aike ka a gare su ,
domin ka buɗe musu ido , su juyo daga duhu zuwa haske , daga kuma mulkin Shaiɗan zuwa wurin Allah , domin su sami gafarar zunubai , da kuma gādo tare da dukan tsarkaka saboda sun gaskata da ni . ’ ”
“ Saboda haka , ya sarki Agaribas , ban ƙi biyayya ga wahayin nan da ya zo mini daga Sama ba .
Da fari , na yi wa mutanen Dimashƙu wa'azi , sa'an nan na yi a Urushalima da dukan kewayen ƙasar Yahudiya , sa'an nan kuma na yi wa al'ummai , cewa su tuba su juyo ga Allah , su kuma yi aikin da zai nuna tubarsu .
Saboda wannan dalili ne Yahudawa suka kama ni a Haikali , har suna neman kashe ni .
Da na sami taimakon Allah kuwa , ga ni a nan har yanzu , ina shaida wa babba da yaro , ba na faɗar kome sai abin da annabawa da Musa suka ce zai auku ,
cewa dai lalle ne Almasihu yă sha wuya , shi ne kuma zai fara tashi daga matattu , ya sanar da jama'ar nan da al'ummai haske . ”
Bulus yana cikin kawo hanzarinsa , sai Festas ya ɗaga murya da ƙarfi ya ce , “ Bulus , kai dai ruɗaɗɗe ne , yawan karatunka yana juya maka kai . ”
Amma Bulus ya ce , “ Ya mafifici Festas , ai , ban ruɗe ba , gaskiya nake faɗa , a cikin natsuwa kuwa .
Ai , al'amarin nan sananne ne ga sarki , ina kuma masa magana gabagaɗi ne , gama na tabbata ba abin da ya kuɓuce wa hankalinsa a cikin al'amarin nan , don wannan abu ba a ɓoye aka yi shi ba .
Ya sarki Agaribas , ka gaskata annabawa ? Na dai sani ka gaskata . ”
Sai Agaribas ya ce wa Bulus , “ Wato a ɗan wannan taƙaitaccen lokaci kake nufin mai da ni Kirista ? ”
Bulus kuwa ya ce , “ Ko a ɗan wannan , ko a mai yawa , ina fata ga Allah , ba kai kaɗai ba , har ma duk waɗanda suke saurarona a yau , su zama kamar yadda nake , sai dai banda sarƙar nan . ”
Sai sarki ya tashi , haka kuma mai mulki da Barniki , da waɗanda suke a zaune tare da su .
Bayan sun keɓe a waje ɗaya , suka yi shawara , suka ce , “ Ai , mutumin nan bai yi wani abin da ya isa kisa ko ɗauri ba . ”
Agaribas kuma ya ce wa Festas , “ Ba don dai mutumin nan ya riga ya nemi ɗaukaka ƙararsa a gaban Kaisar ba , da sai a sake shi . ”
Da aka shirya mu tashi a jirgin ruwa zuwa ƙasar Italiya , sai suka danƙa Bulus da waɗansu 'yan sarƙa a hannun wani jarumi , mai suna Yuliyas , na ƙungiyar Augustas .
Da muka shiga wani jirgi na Adaramitiya , mai shirin tashi zuwa waɗansu garuruwan da suke gaɓar Asiya , muka fara tafiya . Aristarkus kuwa , wani mutumin Tasalonika ta ƙasar Makidoniya , yana tare da mu .
Kashegari ga mu a Sidon . Yuliyas kuwa ya yi wa Bulus alheri , ya ba shi izini ya je ya gano abokansa , su yi masa taimako .
Da muka tashi daga nan a jirgin ruwa sai muka zaga ta bayan tsibirin Kubrus , saboda iska tana gāba da mu .
Bayan da muka haye bahar ɗin da yake kusa da kasar Kilikiya da ta Bamfiliya , muka isa Mira ta ƙasar Likiya .
A nan jarumin ya sami wani jirgin Iskandariya mai zuwa ƙasar Italiya , ya sa mu a ciki .
Muka yi kwana da kwanaki muna tafiya kaɗan kaɗan , har da ƙyar muka kai kusa da Kinidas . Da dai iska ta hana mu ci gaba , muka zaga ta bayan tsibirin Karita kusa da Salmoni .
Muna bin gefen gaɓarsa da ƙyar , har muka isa wani wuri mai suna Amintacciyar Mafaka , wadda take a kusa da birnin Lasiya .
Da yake an ɓata lokaci mai yawa , tafiyar ma ta riga ta zama mai hatsari , lokacin azumi kuwa ya wuce , sai Bulus ya gargaɗe su ,
ya ce musu , “ Ya ku jama'a , na dai ga tafiyar nan za ta zamanto da masifa da hasara mai yawa , ba ta kaya da jirgi kawai ba , har ma ta rayukanmu . ”
Amma jarumin soja , ya fi mai da hankali ga maganar mai tuƙin jirgin da kuma ta mai jirgin , a kan abin da Bulus ya faɗa .
Da yake mafakar nan ba ta kamaci jirage su ci damuna a ciki ba , sai yawanci suka kawo shawara a tashi daga nan , ko ta ƙaƙa su iya kaiwa Finikiya , wata mafakar tsibirin Karita , mai duban gabas maso arewa da kuma gabas maso kudu , su ci damuna a can .
Da iska ta buso daga kudu sannu sannu , a tsammaninsu muradinsu ya biya ke nan , sai suka janye anka suka bi ta gefen tsibirin Karita gab da gaci .
Ba da jimawa ba , kuwa dai ga wata gawurtacciyar iska da ake kira Yurokilidon ta bugo daga tsibirin .
Da iskar ta bugo jirgin , har ya kasa fuskantarta , sai muka sallama mata , ta yi ta kora mu .
Da muka bi ta jikin wani ɗan tsibiri mai suna Kauda muka samu muka yi iko da ƙaramin jirginmu da ƙyar .
Bayan da suka jawo ƙaramin jirgi zuwa cikin babban jirgi , sai suka yi dabara suka ɗaɗɗaura igiyoyi ta gindin babban jirgin , suka rage shi . Don kuma gudun kada a fyaɗa su a yashin nan na Sirtis mai haɗiye kome , suka sauke filafilai , aka kora jirgin haka .
Saboda hadiri yana sa mu tangaɗi ƙwarai da gaske , kashegari sai suka fara watsar da kayan da jirgin ya ɗauko , a ruwa .
A rana ta uku kuma , su da kansu suka jefar da kayan aikin jirgin .
Da dai muka yi kwana da kwanaki ba mu ga rana ko taurari ba , gawurtacciyar iskar hadiri kuma ta yi ta bugunmu , sai muka fid da zuciya daga tsira .
Da yake an daɗe ba cin abinci , sai Bulus ya miƙe a tsaye a tsakiyarsu , ya ce , “ Ya ku jama'a , da kun ji maganata , da ba ku taso daga tsibirin Karita kun fāɗa wannan masifa da hasara ba .
To , a yanzu , ina yi muku gargaɗi ku yi ƙarfin hali , don ba wanda zai yi hasarar ransa a cikinku , sai dai a yi hasarar jirgin .
Don a daren jiya mala'ikan Allah wanda ni nasa ne , nake kuma bauta masa , ya tsaya kusa da ni ,
ya ce , ‘ Kada ka ji tsoro Bulus , lalle za ka tsaya a gaban Kaisar , ga shi kuma , Allah ya amsa ya yardar maka duk abokan tafiyarka su tsira . ’
Saboda haka , sai ku yi ƙarfin hali , ya ku jama'a , domin na gaskata Allah a kan cewa , yadda aka faɗa mini ɗin nan , haka za a yi .
Amma fa lalle ne a fyaɗa mu a wani tsibirin . ”
A dare na goma sha huɗu , ana ta kora mu sakaka a bahar Adariya , wajen tsakar dare sai masu tuƙi suka zaci mun yi kusa da ƙasa .
Sai suka gwada zurfin ruwan , suka sami gaba ashirin , da muka ci gaba kaɗan , sai suka sāke gwadawa , suka sami gaba goma sha biyar .
Don gudun kada a fyaɗa mu a kan duwatsu , sai suka saki anka guda huɗu na bayan jirgin , suka ƙagauta gari ya waye .
Masu tuƙi suna neman gudu daga jirgin ke nan , har sun zura ƙaramin jirgi a cikin ruwa , don a ga kamar za su ja su anka ɗin ne daga goshin jirgin su sake su ,
sai Bulus ya ce da jarumin yaki da kuma sojan . “ In mutanen nan ba su tsaya a cikin jirgin nan ba , ba yadda za a yi ku tsira . ”
Sai sojan suka yayyanke igiyoyin ƙaramin jirgin , suka bar shi ya bi ruwa .
Da gari ya yi kusan wayewa sai Bulus ya roƙe su su taɓa ɗan abinci , ya ce , “ Yau fa kwana goma sha huɗu ke nan kuke zaman jira , ba wani abin da kuka ci .
Saboda haka , ina roƙonku ku ci abinci , don lafiyarku , tun da yake ba wanda ko gashin kansa zai yi ciwo a cikinku . ”
Da ya faɗi haka , ya ɗauki curin gurasa , ya yi godiya ga Allah a gabansu duka , sa'an nan ya gutsuttsura ya fara ci .
Sai duk suka farfado , su ma kansu suka ci abinci .
Mu duka a cikin jirgin kuwa mutum metan da saba'in da shida ne .
Da suka ci suka ƙoshi , sai suka riƙa rage wa jirgin nauyi , suka yi ta zub da alkama a cikin ruwa .
Da gari ya waye ba su shaida ƙasar ba , amma dai sun lura da wani lungu da gaci mai yashi , sai kuma suka yi shawara cewa in mai yiwuwa ne su kai jirgin kan yashin .
Sai suka daddatse su anka duka , suka bar su a ruwa , suna kuma ɓalle maɗaurin abin juyar da jirgin a lokacin , sa'an nan kuma suka ta da filafilan goshin jirgin daidai iska , suka doshi gaci .
Amma da muka isa wata mahaɗar ruwa , sai suka tura jirgin ya dunguri yashi , har goshinsa ya cije ya kasa motsi , ƙarshensa kuma ya fara ragargejewa saboda haukan raƙuman ruwa .
Sai sojan suka yi niyya su kashe 'yan sarka , don kada wani ya yi ninƙaya ya tsira .
Amma jarumin da ya so ya ceci Bulus , ya hana i da nufinsu , ya kuma yi umarni duk waɗanda suka iya ruwa su fara fāɗawa zuwa gaci ,
sauran kuwa waɗansu suka hau katako , waɗansu kuma suka hau tarkacen jirgin . Da haka duk suka kai gaci lafiya .
Bayan da muka tsira , sai muka ji , ashe , sunan tsibirin nan Malita ne .
Mutanen garin kuwa sun yi mana alheri matuƙar alheri , don sun hura wuta sun karɓe mu , mu duka , saboda ana ruwa , ga kuma sanyi .
Sa'ad da Bulus ya tattaro waɗansu ƙirare rungume guda ya sa a wutar , sai ga wani maciji ya bullo saboda zafi , ya ɗafe masa a hannu .
Da mutanen garin suka ga mugum ƙwaron nan a makale a hannun Bulus , suka ce wa juna , “ Lalle mutumin nan mai kisankai ne , kun ga ko da yake ya tsira daga bahar , duk da haka alhaki yana binsa sai ya mutu . ”
Bulus kuwa ya karkaɗe ƙwaron a cikin wutar , bai kuwa ji wani ciwo ba .
Su kuwa suna zaton wurin zai kumbura , ko kuwa farat ɗaya ya fāɗi matacce . Amma da aka daɗe suka ga ba abin da ya same shi , suka sāke magana suka ce lalle shi wani Allah ne .
A nan kusa kuwa akwai wani fili , mallakar shugaban tsibirin nan , mai suna Babiliyas . Shi ne ya karɓe mu , ya sauke mu a cikin martaba har kwana uku .
Ashe , mahaifin Babiliyas yana a kwance , yana fama da zazzaɓi da ciwon atuni . Sai Bulus ya shiga wurinsa ya yi addu'a , ya ɗora masa hannu ya warkar da shi .
Da aka yi haka sai duk sauran marasa lafiya a tsibirin suka riƙa zuwa ana warkar da su .
Suka yi mana kyauta mai yawa , da za mu tashi a jirgin ruwa kuma , suka yi ta tara mana duk irin abubuwan da muke bukata .
Bayan wata uku muka tashi a cikin wani jirgin Iskandariya , wanda ya ci damuna a nan tsibirin . An kuwa yi masa alama da surar Tagwaye Maza .
Da muka zo Sirakusa muka kwana uku a nan .
Daga nan kuma muka zaga sai ga mu a Rigiyum . Da muka kwana , iska ta taso daga kudu , kashegari kuma muka kai Butiyoli .
A nan muka tarar da waɗansu 'yan'uwa , suka roƙe mu mu kwana bakwai tare da su . Da haka dai har muka isa Roma .
Da 'yan'uwa na can suka ji labarinmu , sai da suka zo don su tarye mu har Kasuwar Abiyus , da kuma wurin nan da ake kira Maciya Uku . Da kuwa Bulus ya sadu da su , ya yi godiya ga Allah , jikinsa kuma ya yi ƙarfi .
Da muka shiga Roma aka yardar wa Bulus ya je ya sauka abinsa tare da sojan da yake tsaronsa .
Bayan kwana uku ya kira manyan Yahudawan birnin . Da suka taru sai ya ce musu , “ Ya ku 'yan'uwa , ko da yake ban yi wa jama'armu wani laifi ba , ko laifi a game da al'adun kakanninmu , duk da haka an bashe ni ɗaurarre ga Romawa tun daga Urushalima .
Su kuwa da suka tuhume ni , suna so su sāke ni , don ban yi wani laifi da ya isa kisa ba .
Amma da Yahudawa suka ƙi yarda , sai ya zamar mini dole in nema a ɗaukaka ƙarata gaban Kaisar , ba don ina ƙarar jama'armu ba ne .
Shi ya sa na nema in gana da ku , tun da yake dai saboda sa zuciyar nan da Isra'ila take yi ne nake ɗaure da sarƙan nan . ”
Sai suka ce masa , “ Mu kam , ba mu sami wata wasiƙa daga Yahudiya a game da kai ba , ba kuwa wani ɗan'uwanmu da ya zo nan ya kawo labarinka , ko ya faɗi wata mummunar magana a game da kai .
Amma muna so mu ji daga bakinka abin da yake ra'ayinka , don in dai ta ɗariƙar nan ne , mun sani ko'ina ana kushenta . ”
Da suka sa masa rana , sai suka zo masaukinsa , su da yawa . Sa'an nan ya yi ta yi musu bayani , yana ta shaidar musu Mulkin Allah , tun daga safe har magariba , yana ƙoƙarin rinjayarsu a kan Yesu , ta hanyar Attaurar Musa da littattafan annabawa .
Waɗansu sun rinjayu da maganarsa , amma waɗansu sun ƙi gaskatawa .
Da suka kasa yarda a junansu , kafin su watse sai Bulus ya yi musu magana ɗaya ya ce , “ Ashe kuwa , Ruhu Mai Tsarki ya faɗa , da ya yi wa kakanninku magana ta bakin Annabi Ishaya cewa ,
‘ Je ka wurin jama'ar nan , ka ce , Za ku ji kam , amma ba za ku fahimta ba faufau , Za ku gani kuma , amma ba za ku gane faufau .
Don zuciyar jama'ar nan ta yi kanta , Sun toshe kunnuwansu , Sun kuma runtse idanunsu , don kada su gani da idanunsu , Su kuma ji da kunnuwansu , Su kuma fahimta a zuciyarsu , Har su juyo gare ni in warkar da su . ’
To , sai ku sani , wannan ceto na Allah , an aiko da shi har ga al'ummai , su kam za su saurara . ”
( Da ya faɗi haka , sai Yahudawa suka tashi suna ta muhawwara da juna . )
Sai Bulus ya zauna a nan a gidan da yake haya , har shekara biyu cikakku , yana maraba da duk wanda ya je wurinsa ,
yana ta wa'azin Mulkin Allah , da koyar da al'amarin Ubangiji Yesu Almasihu gabagaɗi , ba tare da wani hani ba .
Daga Bulus , bawan Yesu Almasihu , manzo kirayayye , keɓaɓɓe domin yin bisharar Allah ,
wadda Allah ya yi alkawari tun dā , ta bakin annabawansa a cikin Littattafai masu tsarki .
Bishara ɗin nan a kan Ɗansa ce , Ubangijinmu Yesu Almasihu , wanda ga jiki shi zuriyar Dawuda ne ,
amma ga tsarkinsa na ruhu shi Ɗan Allah ne , da iko aka ayyana shi haka ta wurin tashinsa daga matattu .
Ta wurinsa ne muka sami alheri da kuma manzanci , saboda sunansa dukan al'ummai su gaskata su yi biyayya ,
a cikinsu kuma har da ku da kuke kirayayyun Yesu Almasihu .
Daga Bulus zuwa ga dukan ƙaunatattun Allah da kuke a Roma , tsarkaka kirayayyu . Alheri da salama na Allah Ubanmu , da na Ubangiji Yesu Almasihu su tabbata a gare ku .
Da farko dai ina gode wa Allahna ta wurin Yesu Almasihu saboda ku duka , domin ana baza labarin bangaskiyarku a ko'ina a duniya .
Domin kuwa Allah , wanda nake bauta wa a ruhuna ta yin bisharar Ɗansa , shi ne mashaidina a kan yadda kullum ba na fasa ambatonku a cikin addu'ata ,
ina addu'a , ko ta ƙaƙa , da yardar Allah , a yanzu kam , in sami arzikin zuwa wurinku .
Domin ina ɗokin ganinku , in ni'imta ku da wata baiwa ta ruhu , domin ku ƙarfafa .
Wato ni da ku , mu ƙarfafa juna ta bangaskiyarmu , tawa da taku .
Ina so ku sani 'yan'uwa , na sha ɗaura niyyar zuwa wurinku , ko da yake har yanzu ba a yardar mini ba , domin ku ma in sami amfani a gare ku , kamar yadda na samu a cikin al'ummai .
Akwai hakkin Helenawa , da na bare , da na masu ilimi , da na jahilai duka a kaina .
Saboda haka a gwargwadon iyawata , ina da himma ku ma in yi muku bisharar , ku da kuke a Roma .
Gama ba na jin kunyar bishara , domin ita ce ikon Allah mai kai kowane mai ba da gaskiya ga samun ceto , Yahudawa da fari , sa'an nan kuma al'ummai .
Gama bishara ɗin ta bayyana wata hanyar samun adalci a gaban Allah , hanyar nan kuwa ta bangaskiya ce , tun daga farko har zuwa ƙarshe , yadda yake a rubuce cewa , “ Wanda yake da adalci ta wurin bangaskiya zai rayu . ”
Gama ana bayyana fushin Allah daga Sama , a kan dukan rashin bin Allah , da aikin mugunta na mutanen da suke danne gaskiya , ta aikin muguntarsu ,
Domin abin da za a iya sani a game da Allah a bayyane yake a gare su , gama Allah ne ya bayyana musu shi .
Gama tun daga halittar duniya al'amuran Allah marasa gănuwa , wato ikonsa madawwami , da allahntakarsa , sun fahimtu sarai , ta hanyar abubuwan da aka halitta kuma ake gane su . Saboda haka mutane sun rasa hanzari .
Domin kuwa ko da yake sun san da Allah , duk da haka ba su ɗaukaka shi a kan shi Allah ne ba , ba su kuma gode masa ba . Sai tunaninsu ya wofince , zuciyarsu marar fahimta kuma ta duhunta .
Suna da'awa cewa , su masu hikima ne , sai suka zama wawaye .
Sun sauya ɗaukakar Allah marar mutuwa da misalin siffar mutum mai mutuwa , da ta tsuntsaye , da ta dabbobi , da kuma ta masu jan ciki .
Saboda haka Allah ya sallama su ga rashin tsarkaka ta mugayen sha'awace-sha'awacensu , har su wulakanta jikinsu a junansu ,
saboda sun sauya gaskiyar Allah da ƙarya , har yi wa halitta ibada , sun kuma bauta mata , sun ƙi su yi wa Mahalicci , shi wanda yabo ya tabbata a gare shi har abada . Amin .
Don haka Allah ya sallama su ga mugayen sha'awace-sha'awace masu banƙyama , har matansu suka sauya ɗabi'arsu ta halal , da wadda take ta haram .
Haka kuma maza suka bar ma'amalarsu ta halal da mata , jarabar juna ta ɗebe su , maza da maza suna aikata rashin kunya , suna jawo wa kansu sakamako daidai da bauɗewarsu .
Tun da yake sun ƙi su yarda su san Allah , Allah ya sallama su ga halin banza , su aikata abin kunya .
Su masu aikata rashin adalci ne ƙwarai , da mugunta , da kwaɗayi , da ƙeta . Masu hassada ne , da kisankai , da jayayya , da ha'inci , da kuma nukura gaya matuƙa . Macizan ƙaiƙayi ne ,
da masu yanke , da maƙiyan Allah , da masu cin mutunci , da masu girmankai , da masu ruba , da masu haddasa mugunta , da marasa bin iyaye ,
da marasa fahimta , da masu ta da alkawari , da marasa ƙauna , da marasa tausayi .
Waɗannan kuwa ko da yake sun san shari'ar Allah cewa masu yin irin waɗannan abubuwa , sun cancanci mutuwa , duk da haka , ba aikata su kaɗai suke yi ba , har ma suna goyon masu yinsu .
Saboda haka ba ka da wata hujja , kai mutum , ko kai wane ne da kake ganin laifin wani . A yayin da kake ganin laifin wani , ai , kanka kake hukunta wa , don ga shi , kai mai ganin laifin wani , kai ma haka kake yi .
Mun dai san hukuncin Allah a kan masu yin haka daidai ne .
Ya kai mutum , kai da kake ganin laifin masu yin haka , alhali kuwa kai kanka , kana yinsu , kana tsammani za ka tsere wa hukuncin Allah ne ?
Ko kuwa kana raina yalwar alherinsa , da jimirinsa , da kuma haƙurinsa ne ? Ashe , ba ka sani ba alherin Allah yana jawo ka zuwa ga tuba ?
Amma ga shi , saboda ƙeƙasasshiyar zuciyarka marar tuba , kana nema wa kanka fushin Allah a ranar fushi , sa'ad da za a bayyana hukuncin Allah macancani .
Allah ne zai saka wa kowa gwargwadon aikinsa .
Waɗanda suke neman daraja da ɗaukaka da kuma dawwama ta wurin naciyarsu ga aikata nagarta , zai saka musu da rai madawwami .
Waɗanda suke masu sonkai , da waɗanda ke ƙin bin gaskiya , da masu bin rashin adalci , zai saka musu da fushi da hasala .
Duk waɗanda suke aikata mugunta za su sha wahala da masifa , da fari Yahudawa , sa'an nan kuma al'ummai .
Amma Allah zai ba da daraja , da ɗaukaka , da salama ga dukan waɗanda suke aikata nagarta , da fari ga Yahudawa , sa'an nan ga al'ummai .
Domin kuwa , Allah ba ya nuna tara .
Ɗaukacin waɗanda suka yi zunubi a rashin sanin Shari'a , za su hallaka na ba tare da Shari'a ba . Ɗaukacin waɗanda suka yi zunubi a ƙarƙashin Shari'a kuwa , za a hukunta su ta hanyar Shari'a .
Don ba ta jin shari'ar kawai mutum yake samun kuɓuta ga Allah ba , sai dai masu aikata ta , su ne za su kuɓuta .
In al'ummai , su da ba su da Shari'a , jikinsu ya ba su suka bi umarnin Shari'a , ko da yake ba su da Shari'ar , ashe kuwa , suna da shari'a ke nan .
Ayyukansu sun nuna , cewa abin da Shari'a ta umarta a rubuce yake a cikin zukatansu , lamirinsu kuwa yana shaidawa , tunaninsu kuwa yana zarginsu , ko kuma yana kāre su .
A wannan rana Allah zai yi wa 'yan adam shari'a a kan asiransu , ta wurin Yesu Almasihu , bisa ga bishara da nake wa'azinta .
To , in ka ce kai Bayahude ne , cewa ka dogara da Shari'a , har kana taƙama da Allah ,
ka san abin da yake so , da ya ke kuma ka karantu da Shari'a , ka iya bambancewa da abubuwa mafifita ,
har ka amince kai kanka jagoran makafi ne , haske ga waɗanda suke a cikin duhu ,
mai horon marasa azanci , mai koya wa sababbin shiga , don a cikin Shari'ar kana da ainihin sani da ainihin gaskiya ,
to , kai mai koya wa wani , ba ka koya wa kanka ? Kai mai wa'azin kada a yi sata , shin , kai ba ka yi ne ?
Kai mai cewa kada a yi zina , kai ba ka yi ne ? Kai mai ƙyamar gumaka , ba ka sata a ɗakin gunki ne ?
Kai mai taƙama da Shari'a , ashe , ba wulakanta Allah kake yi ba ta keta Shari'ar ?
Yadda yake a rubuce cewa , “ A sanadinku ne al'ummai suke saɓon sunan Allah . ”
Lalle yin kaciya yana da amfani , in dai kana bin Shari'ar . Amma in kai mai keta shari'ar ne , kaciyarka ba a bakin kome take ba .
In kuwa marar kaciya yana kiyaye farillan Shari'a , ashe , ba sai a lasafta rashin kaciyarsa a kan kaciya ba ?
Ashe , wanda rashin kaciya al'adarsa ce , ga shi kuwa , yana bin Shari'ar daidai , ba sai ya kāshe ka ba , kai da kake da Shari'a a rubuce da kuma kaciya , amma kana keta Shari'ar ?
Gama Bayahude na ainihi ba mutum ne wanda yake Bayahude bisa siffar jikinsa na fili ba , kaciya ta ainihi kuwa ba kaciya ce ta fili ta fatar jiki ba .
Wanda yake Bayahude a zuci , ai , shi ne Bayahude . Kaciyar ainihi kuwa a zuci take , wato ta ruhu , ba ta zahiri ba . Irin wannan mutum , Allah ne yake yaba masa , ba ɗan adam ba .
To , ina fifikon Bayahude ? Ko kuma ina fa'idar kaciya ?
Ai kuwa , akwai ƙwarai , ta kowace hanya . Da farko dai , Yahudawa su ne aka amince wa a game da zantuttukan Allah .
To , ƙaƙa ke nan in waɗansu sun ci amanar nan ? Sai cin amanarsu ya shafe cikar alkawarin Allah ?
A'a , ko kusa ! A dai tabbata Allah mai gaskiya ne , ko da yake kowane mutum maƙaryaci ne , yadda yake a rubuce cewa , “ Don maganarka tă tabbatar da adalcinka , Ka kuma yi rinjaye in an binciki al'amarinka . ”
In kuwa rashin adalcinmu shi ne yake nuna adalcin Allah a fili , me za mu ce ? In Allah ya hore mu , ya yi rashin adalci ke nan ? ( Misali nake yi kawai . )
A'a , ko kusa ! To , in da haka ne , ta ƙaƙa Allah zai yi wa duniya shari'a ?
In kuwa , a dalilin ƙaryata , gaskiyar Allah ta ƙara bayyana , har aka kara ɗaukaka shi , to , don me har yanzu ake hukunta ni a kan ni mai zunubi ne ?
In haka ne , ba sai mu yi ta yin mugun aiki don ya zama sanadin nagarta ba ? Kamar yadda dai waɗansu suke mana yanke , cewa haka muke faɗa . Hukuncin da za a yi wa irin waɗannan kuwa daidai ne .
To , ƙaƙa ? Mu Yahudawa mun fi sauran ne ? A'a , ko kaɗan ! Don dā ma mun ɗora wa Yahudawa da al'ummai laifi , cewa dukkansu zunubi yana iko da su .
Kamar yadda yake a rubuce cewa , “ Babu wani mai adalci , babu , ko ɗaya ,
Babu wani mai fahimta , babu wani mai neman Allah .
Duk sun bauɗe , sun zama marasa amfani baki ɗaya , Babu wani mai aiki nagari , babu kam , ko da guda ɗaya . ”
“ Maƙogwaronsu kamar buɗaɗɗen kabari ne , Maganarsu ta yaudara ce . ” “ Masu ciwon baki ne . ”
“ Yawan zage-zage da ɗacin baki gare su . ”
“ Masu hanzarin zub da jini ne ,
Ta ko'ina suka bi sai hallaka da baƙin ciki ,
Ba su kuma san hanyar salama ba . ”
“ Babu tsoron Allah a cikin sha'aninsu sam . ”
To , mun sani duk abin da Shari'a ta ce , ya shafi waɗanda suke ƙarƙashinta ne , don a tuƙe hanzarin kowa , duk duniya kuma tă sani ƙarƙashin hukuncin Allah take .
Ai , ba wani ɗan adam da zai sami kuɓuta ga Allah ta kiyaye ayyukan Shari'a , tun da yake ta Shari'a ne mutum yake ganin laifinsa .
A yanzu , ba kuwa a game da shari'a ba , an bayyana wata hanyar samun adalcin Allah , wadda ma Attaura da littattafan annabawa suke yi wa shaida .
Adalcin nan na Allah , wanda yake samuwa ta wurin bangaskiya ga Yesu Almasihu , na masu ba da gaskiya ne dukka , ba kuwa wani bambamci ,
gama 'yan adam duka sun yi zunubi , sun kasa kuma ga ɗaukakar Allah .
Amma ta wurin alherin da Allah ya yi musu kyauta , sun sami kuɓuta ta wurin fansar da Almasihu Yesu ya yi .
Allah kuwa ya ayyana Yesu Almasihu ya zama hadayar sulhu , ta wurin ba da gaskiya ga jininsa . Allah kuwa ya yi haka domin ya nuna adalcinsa ne , domin dā saboda haƙurinsa ya jingine zunuban da aka gabatar ,
domin a nuna adalcinsa a wannan zamani , wato a bayyana shi kansa mai adalci ne , mai kuɓutar da duk mai gaskatawa da Yesu kuma .
To , ina kuma fariyarmu ta shiga ? Ina kuwa ! Ta wace hanya aka kawar da ita ? Ta aikin lada ? A'a , sai dai ta hanyar bangaskiya .
Domin mun amince , cewa ta bangaskiya ne mutum yake kuɓuta , ba ta kiyaye ayyukan Shari'a ba .
Wato Allah , Allahn Yahudawa ne kurum ? Ashe , ba na al'ummai ba ne kuma ? Hakika na al'ummai ne ma ,
tun da yake Allah ɗaya ne , zai kuwa kuɓutar da masu kaciya ta wurin bangaskiya , marasa kaciya ma ta wannan bangaskiya .
Wato mun soke Shari'a ke nan ta bangaskiyar nan ? A'a , ko kusa ! Sai tabbatar da ita muka yi .
To , me ke nan za mu ce a game da Ibrahim , kakan kakanninmu ?
Gama in da Ibrahim ya sami kuɓuta ta aikinsa na lada , ashe kuwa , yana da abin yin taƙama ke nan , amma fa ba a gaban Allah ba .
To , me Nassin ya ce ? “ Ibrahim ya gaskata Allah , bangaskiyar nan tasa kuma aka lasafta ta adalci ce a gare shi . ”
Wanda yake aikin lada , ladarsa ba kyauta ba ce , sakamakon aikinsa ce .
Wanda ba ya aikin lada , amma yana dogararsa ga Allah , wanda yake kuɓutar da masu laifi , akan lasafta bangaskiyar nan tasa adalci ce .
Haka kuma Dawuda ya yi maganar albarkar da aka yi wa mutumin da Allah yake lasafta adalci a gare shi , ba don ya yi aikin lada ba ,
da ya ce , “ Albarka tā tabbata ga waɗanda aka yafe wa laifofinsu , Waɗanda kuma aka shafe zunubansu ,
Albarka tā tabbata ga wanda faufau Ubangiji ba zai lasafta zunubansa ba . ”
To , wannan albarka , masu kaciya ne kawai ake yi wa , ko kuwa har da marasa kaciya ma ? Gama abin da muke cewa shi ne , “ Aka lasafta bangaskiyar Ibrahim adalci ce a gare shi . ”
To , a cikin wane hali aka lasafta masa ita ? Bayan da aka yi masa kaciya ne , ko kuwa tun ba a yi ba ? Ai , tun ba a yi ba ne , ba bayan da aka yi ba .
Kaciyar da aka yi masa alama ce , wato tabbatacciyar shaida ce ta samun adalci , albarkacin bangaskiyar da yake da ita tun ba a yi masa kaciya ba . Wannan kuwa , domin yă zama uban dukkan masu ba da gaskiya ne , domin su ma a lasafta su masu adalci ne , ba tare da an yi musu kaciya ba ,
haka kuma yă zama uban masu kaciya , waɗanda ba kaciya kaɗai suke da ita ba , har ma suna bin hanyar bangaskiyar nan ta kakanmu Ibrahim , wadda shi ma ya bi , tun ba a yi masa kaciya ba .
Alkawarin nan da aka yi wa Ibrahim da zuriyarsa , cewa zai zama magājin duniya , ba ta Shari'a aka yi masa ba , amma domin ya ba da gaskiya ne , shi ya sa Allah ya karɓe shi mai adalci ne .
In dai masu bin Shari'a su ne magāda , ashe , bangaskiya ta zama banza ke nan , alkawarin nan kuma ya wofinta ,
don Shari'a tana jawo fushin Allah . A inda ba Shari'a kuwa , ba keta umarni ke nan .
Saboda haka al'amarin ya dogara ga bangaskiya , domin ya zama bisa ga alheri , don kuma a tabbatar da alkawarin nan ga dukkan zuriyar Ibrahim , ba ga masu bin Shari'a kaɗai a cikinsu ba , har ma ga waɗanda suke da bangaskiya irin Ibrahim , shi da yake ubanmu duka .
Kamar yadda yake a rubuce cewa , “ Na sa ka uban al'ummai da yawa . ” Shi ne kuwa ubanmu a gaban Allah , wannan da ya gaskata , wato mai raya matattu , shi ne kuma mai kiran marasa kasancewa kamar sun kasance .
Ibrahim kuwa ko da yake ba halin sa zuciya a gare shi , sai ya yi ta sawa , ya gaskata zai zama uban al'ummai da yawa , kamar yadda aka faɗa masa cewa , “ Haka zuriyarka za ta yawaita . ”
Bangaskiyarsa kuwa ba ta raunana ba , bai dubi gajiyawar jikinsa ba , don yana da shekara wajen ɗari a lokacin , ko kuma cewa Saratu ta wuce haihuwa .
Ba kuwa wata rashin bangaskiyar da ta sa shi shakkar cikar alkawarin Allah , sai ma ƙara ƙarfafa ga bangaskiyarsa ya yi , yana ɗaukaka Allah ,
yana haƙƙaƙewa , cewa Allah na da ikon yin abin da ya yi alkawari .
Shi ya sa aka lasafta bangaskiyarsa adalci ce a gare shi .
To , “ Lasafta masa ” ɗin nan da aka rubuta kuwa , ba saboda Ibrahim kaɗai aka rubuta ba ,
har saboda mu ma , za a lasafta mana , wato mu da muke gaskatawa da wannan da ya ta da Yesu Ubangijinmu daga matattu ,
wanda aka bayar a kashe saboda laifofinmu , aka kuma tashe shi , domin mu sami kuɓuta ga Allah .
To , da yake mu kuɓutattu ne ta wurin bangaskiya , muna da salama ke nan a gun Allah , ta wurin Ubangijinmu Yesu Almasihu .
Ta wurinsa kuma muka sami shiga alherin nan da muke a ciki , saboda bangaskiyarmu , muna kuma taƙama da sa zuciyarmu ga samun ɗaukakar nan ta Allah .
Banda haka ma , har muna taƙama da shan wuyarmu , da yake mun sani shan wuya take sa jimiri ,
jimiri kuma yake sa ingataccen hali , ingataccen hali kuma yake sa sa zuciya ,
ita sa zuciyar nan kuwa ba ta sāce iska faufau , domin Allah ya kwarara ƙaunarsa a zukatanmu , ta wurin Ruhu Mai Tsarki da aka ba mu .
Tun muna raunana tukuna , Almasihu ya mutu a daidaitaccen lokaci , domin marasa bin Allah .
Da ƙyar za a sami wanda zai ba da ransa , saboda mutum mai adalci , ko da yake watakila saboda mutum mai nagarta wani ma sai ya yi kasai da ransa .
Amma kuwa Allah yana tabbatar mana da ƙaunar da yake yi mana , wato tun muna masu zunubi , Almasihu ya mutu dominmu .
To , tun da yake a yanzu an kuɓutar da mu ta wurin jininsa , ashe kuwa , ta wurinsa za mu fi samun kārewa daga fushin Allah ke nan .
In kuwa tun muna maƙiyan Allah aka sulhunta mu da shi ta mutuwar Ɗansa , to , da yake an sulhunta mu , ashe kuwa , za a fi kāre mu ta wurin rayuwarsa ke nan .
Banda haka ma , har muna fariya da Allah ta wurin Ubangijinmu Yesu Almasihu , wanda ta wurinsa ne muka sami sulhun nan a yanzu .
To , kamar yadda zunubi ya shigo duniya ta dalilin mutum ɗaya , zunubi kuwa shi ya jawo mutuwa , ta haka mutuwa ta zama gādo ga kowa , don kowa ya yi zunubi .
Lalle fa zunubi yana nan a duniya tun ba a ba da Shari'a ba , sai dai inda ba shari'a , ba a lasafta zunubi .
Duk da haka kuwa mutuwa ta mallaka tun daga Adamu har ya zuwa Musa , har ma a kan waɗanda ba su yi zunubi irin na keta umarnin da adamu ya yi ba , wanda yake shi ne kwatancin mai zuwan nan .
Amma fa baiwar nan dabam take ƙwarai da laifin nan . Ai , in laifin mutum ɗayan nan ya jawo wa masu ɗumbun yawa mutuwa , ashe ma , alherin Allah , da kuma baiwar nan , albarkacin alherin Mutum ɗaya , Yesu Almasihu , sai su yalwata ga masu ɗumbun yawa fin haka ƙwarai .
Baiwar nan kuwa dabam take ƙwarai da hakkokin zunubin mutum ɗayan nan . Don kuwa hukuncin da aka yi a kan laifin mutum ɗayan nan , shi ya jawo hukuncin hallaka . Amma baiwar nan da aka yi a sanadin laifofi da yawa , ita take sa kuɓuta ga Allah .
In kuwa saboda laifin mutum ɗayan nan ne mutuwa ta yi mallaka ta wurinsa , ashe kuwa , waɗanda suke samun alherin nan mayalwaci , da kuma baiwar nan ta adalcin Allah , sai su yi mallaka fin haka ƙwarai a cikin rai , ta wurin ɗayan nan , wato Yesu Almasihu .
To , kamar yadda laifin mutum ɗayan nan ya jawo wa dukan mutane hukunci , haka kuma aikin adalci na Mutum ɗayan nan ya zama wa dukan mutane sanadin kuɓuta zuwa rai .
Kamar yadda masu ɗumbun yawa suka zama masu zunubi ta wurin rashin biyayyar mutum ɗaya , haka kuma ta wurin biyayyar Mutum ɗaya za a mai da masu ɗumbun yawa masu adalci .
Shari'a fa , an shigo da ita ne , don laifi yă haɓaka . Amma a inda zunubi ya haɓaka , alherin Allah ma ya fi haɓaka ƙwarai da gaske .
Wato kamar yadda mallakar zunubi mutuwa ce , haka mallakar Allah ta wurin alheri adalci ce , da ke bi da mu zuwa rai madawwami ta wurin Yesu Almasihu Ubangijinmu .
To , me kuma za mu ce ? Ma ci gaba da yin zunubi ne domin alherin Allah yă haɓaka ?
A'a , ko kusa ! Mu da muka mutu ga zunubi , ƙaƙa za mu ƙara rayuwa a cikinsa har yanzu ?
Ashe , ba ku sani ba duk ɗaukacinmu da aka yi wa baftisma a cikin Almasihu Yesu , a cikin mutuwarsa aka yi mana baftismar ba ?
Saboda haka , an binne mu da shi ke nan , ta wurin baftisma cikin mutuwarsa , domin kamar yadda aka ta da Almasihu daga matattu ta wurin ɗaukakar Uba , haka mu ma mu yi zaman sabuwar rayuwa .
Tun da yake mun zama ɗaya da shi wajen kwatancin mutuwarsa , ashe kuwa , za mu zama ɗaya ma a wajen tashinsa .
Wato , mun sani an gicciye halayenmu na dā tare da shi , domin a hallakar da ikon nan namu mai zunnubi , kada mu ƙara bauta wa zunubi .
Wanda ya yi irin wannan mutuwa kuwa , an kuɓutar da shi daga zunubi ke nan .
Amma idan muka mutu tare da Almasihu , mun gaskata za mu rayu tare da shi kuma .
Mun sani tun da yake an ta da Almasihu daga matattu , ba zai sāke mutuwa ba ke nan , mutuwa ba ta da sauran wani iko a kansa .
Mutuwar nan da ya yi kuwa , ya mutu ne sau ɗaya tak ba ƙari , saboda shafe zunubanmu , amma rayuwar da yake yi , yana rayuwa ne , rayuwa ga Allah .
Haka ku ma sai ku lasafta kanku kamar ku matattu ne ga zunubi , amma kuna a raye rayuwa ga Allah , ta wurin Almasihu Yesu .
Saboda haka , kada ku yarda zunubi ya mallaki jikin nan naku mai mutuwa har da za ku biye wa muguwar sha'awarsa .
Kada kuma ku miƙa gaɓoɓinku su zama kayan aikin mugunta , don yin zunubi . Amma ku miƙa kanku ga Allah , kamar waɗanda aka raya bayan mutuwa , kuna miƙa gaɓoɓinku ga Allah kayan aikin adalci .
Domin zunubi ba zai mallake ku ba , tun da yake ba shari'a take iko da ku ba alherin Allah ne .
To , ƙaƙa ? Wato , sai mu yi zunubi don shari'a ba ta iko da mu , sai alherin Allah ? A'a , ko kusa !
Ba ku sani ba , shi wanda kuke miƙa kanku a gare shi domin yi wa biyayya , lalle ku bayi ne na wanda kuke yi wa biyayya ɗin ( ko bautar zunubi wanda ƙarshensa mutuwa ne , ko bautar biyayya wadda ƙarshenta adalci ce ) ?
Amma godiya tā tabbata ga Allah , ko da yake dā can ku bayin zunubi ne , a yanzu kam kuna biyayya da zuciya ɗaya ga irin koyarwar nan da aka yi muku .
Da aka 'yanta ku kuma daga bautar zunubi , kun zama bayin aikin adalci .
Mai da magana nake yi irin ta yau da kullum , saboda rarraunar ɗabi'arku . Wato , kamar yadda dā can kuka miƙa gaɓoɓinku ga bautar rashin tsarki , da mugun aiki a kan mugun aiki , haka kuma a yanzu sai ku miƙa gaɓoɓinku ga bautar aikin adalci , domin aikata tsarkakan ayyuka .
Sa'ad da kuke bayin zunubi , ba ruwanku da aikin adalci .
To , wace fa'ida kuka samu a lokacin nan , a game da aikin da kuke jin kunya a yanzu ? Lalle ƙarshen irin wannan aiki mutuwa ne .
Amma a yanzu da aka 'yanta ku daga bautar zunubi , kun zama bayin Allah , sakamakonku shi ne tsarkakewa , ƙarshenta kuwa rai madawwami ne .
Gama sakamakon zunubi mutuwa ne , amma baiwar Allah ita ce rai madawwami a cikin Almasihu Yesu Ubangijinmu .
Ya 'yan'uwa , ko ba ku sani ba , shari'a tana da iko da mutum , muddin yana raye ne kawai ? Da waɗanda suke san shari'a fa nake .
Misali , mace mai aure , shari'a ta ɗaure ta ga mijinta muddin yana da rai . Amma in mijinta ya mutu , ta kuɓuta daga igiyar auren ke nan .
Don haka , muddin mijinta yana da rai , in ta auri wani , sai a kira ta mazinaciya . Amma in mijinta ya mutu , ta kuɓuta daga igiyar wannan aure , ko da ta auri wani kuwa , ita ba mazinaciya ba ce .
Haka kuma 'yan'uwana , kun zama matattu ga Shari'a , ta wurin jikin Almasihu , domin ku zama mallakar wani , wato , wanda aka tashe shi daga matattu , domin mu ba da amfani ga Allah .
Ai , dā sa'ad da muke zaman halin mutuntaka , muguwar sha'awa wadda faɗakarwar Shari'a ke sa a yi , ita take aiki a gaɓoɓinmu , tă wurin haddasa mutuwa .
Amma a yanzu mun 'yantu daga Shari'a , mun mutu daga abin da dā ya ɗaure mu ke nan , har muna iya bauta wa Allah da sabon rai da Ruhu , ba da tsofaffin rubutattun ka'idodi ba .
To , me kuma za mu ce ? Shari'a zunubi ce ? A'a , ko kusa ! Amma kuwa duk da haka , da ba domin Shari'a ba , da ban san zunubi ba . Da ba domin Shari'a ta ce , “ Kada ka yi ƙyashi ” ba , da ban san ƙyashi ba .
Amma zunubi , da ya sami ƙofa ta hanyar umarni , sai ya haddasa ƙyashi iri iri a zuciyata . Gama da ba domin shari'a ba , da zunubi ba shi da wani tasiri .
Dā kam , sa'ad da ban san shari'a ba , ni rayayye ne , amma da na san umarnin , sai zunubi ya rayu , ni kuma sai na mutu .
Umarnin nan kuwa , wanda manufarsa a gare ni rai ne , sai ya jawo mini mutuwa .
Don kuwa zunubi ya sami ƙofa ta hanyar umarni , sai ya yaudare ni , ta wurinsa kuwa ya kashe ni .
Domin haka Shari'a da kanta mai tsarki ce , umarnin kuma mai tsarki ne , daidai ne , negari ne .
Wato , abar nan da take tagari ta jawo mini mutuwa ke nan ? A'a , ko kusa ! Zunubi ne ya jawo , domin ya bayyana kansa shi zunubi ne , gama ta wurin abar nan tagari ya jawo mini mutuwa , ta dalilin umarnin nan kuma , zunubi ya bayyana matuƙar muninsa .
Mun dai san Shari'a aba ce ta ruhu , ni kuwa mai halin mutuntaka ne , bautar zunubi kawai nake yi .
Ban ma fahimci abin da nake yi ba . Don ba abin da nake niyya yi , ba shi nake aikatawa ba , abin da nake ƙi , shi nake yi .
To , idan abin da ba na niyya , shi nake yi , na yarda ke nan Shari'a aba ce mai kyau .
Ashe kuwa , ba ni nake yinsa ba ke nan , zunubin da ya zaune mini ne .
Don na sani ba wani abin kirki da ya zaune mini , wato a jikina . Niyyar yin abin da yake daidai kam , ina da ita , sai dai ikon zartarwar ne babu .
Nagarin abin da nake niyya yi kuwa , ba shi nake yi ba , sai dai mugun abin da ba na niyya , shi nake aikatawa .
To , idan abin da ba na niyya shi nake yi , ashe kuwa , ba ni nake yinsa ba ke nan , zunubin da ya zaune mini ne .
Sai na ga , ashe , ya zama mini ka'ida , in na so yin abin da yake daidai , sai in ga mugunta a tare da ni .
Ni kam , a birnin zuciyata , na amince da shari'ar Allah .
Amma ina ganin wata ka'ida dabam a gaɓoɓina , wadda take yaƙi da ka'idar da hankalina ya ɗauka , har tana mai da ni bawan ƙa'idar nan ta zunubi wadda take zaune a gaɓoɓina .
Kaitona ! Wa zai cece ni daga jikin nan , wanda yake kai ni ga mutuwa ?
Godiya tā tabbata ga Allah , akwai , ta wurin Yesu Almasihu Ubangijinmu ! Ashe kuwa , ni a kaina , da hankalina , hakika Shari'ar Allah nake bauta wa , amma da jikina ka'idar zunubi nake bauta wa .
Saboda haka a yanzu , ba sauran kayarwa ga waɗanda suke na Almasihu Yesu .
Ka'idar nan ta Ruhu mai ba da rai da yake ga Almasihu , Yesu ta 'yanta ni daga ka'idar zunubi da ta mutuwa .
Abin da ba shi yiwuwa Shari'a ta yi domin ta kasa saboda halin ɗan adam , Allah ya yi shi , wato ya ka da zunubi a cikin jiki , da ya aiko da Ɗansa da kamannin jikin nan namu mai zunubi , domin kawar da zunubi .
Wannan kuwa domin a cika hakkokin Shari'a ne a gare mu , mu da ba zaman halin mutuntaka muke yi ba , sai dai na Ruhu .
Masu zaman halin mutuntaka , ai , ƙwallafa ransu ga al'amuran halin mutuntaka suke yi , masu zaman Ruhu kuwa ga al'amuran Ruhu .
Ƙwallafa rai ga al'amuran halin mutuntaka ƙarshensa mutuwa ne , ƙwallafa rai ga ala'muran Ruhu kuwa rai ne da salama .
Don ƙwallafa rai ga al'amuran halin mutuntake gāba ne da Allah , gama ba ya bin Shari'ar Allah , ba kuwa zai iya ba .
Masu zaman halin mutuntaka , ba dama su faranta wa Allah rai .
Amma ku kam , ba masu zaman halin mutuntaka ba ne , masu zaman Ruhu ne , in dai har Ruhun Allah yana zauna a zuciyarku . Duk wanda ba shi da Ruhun Almasihu kuwa , ba na Almasihu ba ne .
In kuwa Almasihu yana a zuciyarku , ba ruwan jikinku da zunubi ke nan , Ruhu kuwa rai ne a gare ku saboda kun sami adalcin Allah .
In kuwa Ruhun wannan da ya ta da Yesu daga matattu yana zaune a zuciyarku , to , shi da ya ta da Almasihu Yesu daga matattu zai kuma raya jikin nan naku mai mutuwa , ta wurin Ruhunsa da yake a zaune a zuciyarku .
Domin haka , 'yan'uwa , kun ga halin mutuntaka ba shi da wani hakki a kanmu har da za mu yi zamansa .
In kuna zaman halin mutuntaka , za ku mutu ke nan , amma in da ikon Ruhu kuka kashe ayyukan nan na halin mutuntaka , sai ku rayu .
Duk waɗanda Ruhun Allah yake bishe su , su ne 'ya'yan Allah .
Ai , ruhun da kuka samu ba na bauta ba ne , har da za ku koma zaman tsoro . A'a , na zaman 'ya'ya ne , har muna kira , “ Ya Abba ! Uba ! ”
Ruhu da Kansa ma , tare da namu ruhu suna yin shaida , cewa mu 'ya'yan Allah ne .
In kuwa 'ya'ya muke , ashe , magāda ne kuma , magādan Allah , abokan gādo kuma da Almasihu , in dai har muna shan wuya tare da shi , a kuwa ɗaukaka mu tare da shi .
Ai , a ganina , wuyar da muke sha a wannan zamani , ba ta isa a kwatanta ta da ɗaukakar da za a bayyana mana ba .
Ga shi , duk halitta tana marmari , tana ɗokin ganin bayyanar 'ya'yan Allah .
An sarayar da halitta ta zama banza , ba da nufinta ba , amma da nufin wanda ya sarayar da ita . Duk da haka , akwai sa zuciya ,
gama za a 'yantar da halitta da kanta ma , daga bautar ruɓewa , domin ta sami 'yancin nan , na ɗaukaka na 'ya'yan Allah .
Mun dai san dukan halitta tana nishi , na shan azaba kuma irin ta mai naƙuda , har ya zuwa yanzu .
Banda haka ma , har mu kanmu da muka riga muka sami Ruhu Mai Tsarki , wanda yake shi ne nunan fari , a cikin abubuwan da za mu samu , muna nishi a ranmu , muna ɗokin cikar zamanmu na 'ya'yan Allah , wato , fansar jikin nan namu ke nan .
Sa'ad da aka cece mu ne muka yi wannan sa zuciya . Amma kuwa , ai , sa zuciya ga abin da aka samu , ba sa zuciya ba ce . Wa yake sa zuciya ga abin da ya samu ?
In kuwa muna sa zuciya ga abin da ba mu samu ba , da jimiri mukan yi sauraronsa .
Haka kuma Ruhu yake yi mana taimako a kan gajiyawarmu , domin ba mu ma san abin da ya kamata mu roƙa ba , amma Ruhu da kansa yana yi mana roƙo da nishe-nishen da ba su hurtuwa .
Amma shi mai fayyace zukatanmu ya san abin da Ruhu yake niyya , domin bisa ga nufin Allah ne Ruhu yake yi wa tsarkaka roƙo .
Mun kuma sani al'amura duka suna aikatawa tare , zuwa alheri ga waɗanda suke ƙaunar Allah , wato , waɗanda suke kirayayyu bisa ga nufinsa .
Waɗanda Allah ya riga ya zaɓa tun tuni , su ne ya ƙaddara su ɗauki kamannin Ɗansa , domin shi Ɗan yă zama na farko a cikin 'yan'uwa masu yawa .
Waɗanda ya ƙaddarar nan kuwa , su ne ya kira . Waɗanda ya kira kuwa , su ne ya kuɓutar . Waɗanda ya kuɓutar ɗin kuwa , su ne ya ɗaukaka .
To , me kuma za mu ce a game da haka ? Da yake Allah yana goyon bayanmu , wa kuwa zai iya gāba da mu ?
Shi da bai hana Ɗansa ba , sai ma ya ba da shi saboda mu duka , ashe , ba zai ba mu kome tare da shi hannu sake ba ?
Wa zai ɗora wa zaɓaɓɓun Allah laifi ? Allah ne yake kuɓutar da su !
Wa zai hukunta su ? Almasihu Yesu wanda ya mutu , ka kuwa a ce wanda ya tashi daga matattu , shi ne wanda yake zaune dama ga Allah , shi ne kuwa wanda yake roƙo saboda mu !
Wa zai iya raba mu da ƙaunar da Almasihu yake yi mana ? Ƙunci ne ? ko masifa ? ko tsanani ? ko yunwa ? ko huntanci ? ko hatsari ? ko takobi ?
Kamar yadda yake a rubuce cewa , “ Saboda kai ne ake kashe mu yini zubur , An lasafta mu kamar tumakin yanka . ”
Duk da haka kuwa a cikin wannan hali duka , har mun zarce ma a ce mana masu nasara , ta wurin wannan da ya ƙaunace mu .
Domin na tabbata , ko mutuwa ce , ko rai , ko mala'iku , ko manyan mala'iku , ko al'amuran yanzu , ko al'amura masu zuwa , ko masu iko ,
ko tsawo , ko zurfi , kai , ko kowace irin halitta ma , ba za su iya raba mu da ƙaunar da Allah yake yi mana ta wurin Almasihu Yesu Ubangijinmu ba .
Gaskiya nake faɗa , ni na Almasihu ne , ba ƙarya nake yi ba . Lamirina , ta wurin Ruhu Mai Tsarki , yana ba da shaida ,
cewa ina da matuƙar baƙin ciki da kuma takaici marar yankewa a zuciyata .
Da ma a la'ance ni , a raba ni da Almasihu saboda dangina , 'yan'uwana na kabila !
Su ne Isra'ilawa . Da zama 'ya'yan Allah , da ganin ɗaukakarsa , da alkawaran nan , da baiwar Shari'a , da ibada , da kuma sauran alkawarai , duk nasu ne .
Kakannin kakannin nan kuma nasu ne , Almasihu kuma , ta wurin zamansa mutum , na kabilarsu ne . Yabo yā tabbata ga Allah har abada , shi da yake bisa kome . Amin .
Ba cewa Maganar Allah ta fādi ba , don ba duk zuriyar Isra'ila ne suke Isra'ilawa na gaske ba .
Ba kuwa duk su ne 'ya'yan Ibrahim ba , wai don suna zuriyarsa . Amma an ce , “ Ta wurin Ishaku ne za a lasafta zuriyarka . ”
Wato , zaman zuriyar Ibrahim , ba shi ne zama 'ya'yan Allah ba , a'a , zuriya ta alkawarin nan su ne ake lasaftawa zuriyar Ibrahim .
Alkawarin kuwa shi ne , “ Baɗi war haka zan dawo , Saratu kuma za ta haifi ɗa . ”
Banda haka ma , sa'ad da Rifkatu ta yi ciki da mutumin nan ɗaya , wato , kakanmu Ishaku ,
tun ba ta haifi 'ya'yan ba , balle su yi wani abu mai kyau ko marar kyauudon nufin Allah bisa ga zaɓensa ya tabbata , ba ga aikin lada ba , sai dai ga kiransau
aka ce mata , “ Wan zai bauta wa ƙanen . ”
Kamar yadda yake a rubuce cewa , “ Yakubu na so , Isuwa na ƙi . ”
To , me kuma za mu ce ? Allah ya yi rashin adalci ke nan ? A'a , ko kusa !
Domin ya ce wa Musa , “ Wanda zan yi wa jinƙai , zan yi masa jinƙan , wanda zan nuna wa tausayi kuwa , zan nuna masa tausayin . ”
Ashe kuwa , abin bai danganta ga nufin mutum ko himma tasa ba , sai dai ga jinƙan Allah .
Don a Nassi an ce da Fir'auna , “ Na girmama ka ne musamman , domin in nuna ikona a kanka , domin kuna a sanar da sunana a duniya duka . ”
Wato , yana nuna jinƙai ga wanda ya so , yana kuma taurara zuciyar wanda ya so .
Kila ka ce mini , “ To , don me har yanzu yake ganin laifi ? Wa zai iya tsayayya da nufinsa ? ”
Ya kai ɗan adam ! Wane ne kai har da za ka yi jayayya da Allah ? Ashe , abin da aka gina zai iya ce wa magininsa , “ Don me ka yi ni haka ? ”
Ashe , maginin tukwane ba ya iko da yumɓu , ya gina wata domin aiki mai martaba , wata kuma don kasasshen aiki , duk daga curi ɗaya ?
To , ƙaƙa fa ? Allah da yake yana so ya nuna fushinsa , ya kuma bayyana ikonsa , sai ya haƙura matuƙar haƙuri da waɗanda suka cancanci fushinsa , suka kuma isa hallaka ,
Nufinsa ne ya bayyana yalwar ɗaukakarsa ga waɗanda ya yi wa jinƙai , wato , waɗanda dā ma ya yi wa tanadin ɗaukaka ?
Wato , mu ke nan da ya kira , ba kuwa daga cikin Yahudawa kaɗai ba , har ma daga cikin al'ummai .
Kamar dai yadda ya faɗa a Littafin Yusha'u cewa , “ Waɗanda dā ba jama'ata ba , Zan ce da su ‘ jama'ata , ’ Wadda dā ba abar ƙaunata ba kuma , Zan ce da ita ‘ abar ƙaunata . ’ ”
“ A daidai wurin da aka ce da su , ‘ Ku ba jama'ata ba ne , ’ A nan ne za a kira su ‘ 'ya'yan Allah Rayayye , ’ ”
A game da Isra'ila Ishaya ma ya ɗaga murya ya ce , “ Ko da yake yawan Isra'ilawa ya kai kamar yashin teku , duk da haka kaɗan ne za su sami ceto .
Domin Ubangiji zai zartar da hukuncinsa a duniya , ya gama shi tashi ɗaya . ”
Kamar yadda Ishaya ya yi faɗa cewa , “ Da ba domin Ubangijin Runduna ya bar mana zuriya ba , Da mun zama kamar Saduma , An kuma maishe mu kamar Gwamrata . ”
To , me kuma za mu ce ? Ga shi , al'ummai da ba su nace da neman adalcin Allah ba , sun samu , wato , sun sami adalcin da yake daga bangaskiya .
Isra'ila kuwa da suka nace da neman hanyar adalcin Allah , suka kasa samunta .
Me ya sa ? Don ba su neme ta ta hanyar bangaskiya ba , sai dai ta hanyar aikata aikin lada . Sai suka yi tuntuɓe da dutsen tuntuɓe ,
kamar yadda yake a rubuce cewa , “ Ga shi , na sa dutsen sa tuntuɓe a Sihiyona , Da fā na sa faɗuwa . Duk mai gaskatawa da shi , ba zai kunyata ba . ”
Ya 'yan'uwa , muradin zuciyata da kuma roƙona ga Allah saboda su , shi ne su sami ceto .
Na dai shaida su a kan suna da himmar bauta wa Allah , amma ba da cikakken sani ba .
Don saboda rashin fahimtar hanyar samun adalci , wadda Allah ya tanadar , da kuma neman kafa tāsu hanya , sai suka ƙi bin ita wannan hanya ta samun adalci wadda Allah ya tanadar .
Domin Almasihu shi ne cikamakin Shari'a , domin kowane mai ba da gaskiya ya sami adalcin Allah .
Gama Musa ya rubuta zancen adalcin da yake samuwa ta wurin bin Shari'a , cewa mai iya aikata ta zai rayu ta wurinta .
Amma , a game da samun adalcin Allah wanda yake ta wurin bangaskiya ya ce , Kada ka ce a ranka , “ Wa zai hau zuwa sama ? ” Wato , yă sauko da Almasihu .
Ko kuwa , “ Wa zai gangara can ƙasa ? ” Wato yă ta da Almasihu daga matattu .
Amma me Nassi ya ce ? “ Maganar , ai , tana kusa da kai , tana ma a bakinka , da kuma a cikin zuciyarka . ” Ita ce maganar bangaskiya da muke wa'azi .
Wato , in kai da bakinka ka bayyana yarda , cewa Yesu Ubangiji ne , ka kuma gaskata a zuciyarka Allah ya tashe shi daga matattu , za ka sami ceto .
Domin da zuci mutum yake gaskatawa yă sami adalcin Allah , da baki yake shaidawa ya sami ceto .
Gama Nassi ya ce , “ Duk mai gaskatawa da shi ba zai kunyata ba . ”
Ai , ba wani bambanci a tsakanin Bayahude da Ba'al'umme . Ubangijin nan ɗaya shi ne Ubangijin kowa , mayalwacin baiwa ne kuma ga dukkan masu addu'a a gare shi .
“ Duk wanda kuwa ya yi addu'a da sunan Ubangiji zai sami ceto . ”
Amma ta ƙaƙa za su yi addu'a ga wanda ba su gaskata da shi ba ? Ta ƙaƙa kuma za su gaskata da wanda ba su taɓa ji ba ? Ta ƙaƙa kuma za su ji , in ba mai wa'azi ?
Ta ƙaƙa kuma za su yi wa'azi , in ba aikarsu aka yi ba ? Kamar yadda yake a rubuce cewa , “ Yaya zai kasance a isowar masu kawo bishara ! ”
Amma ba duka ne suka yi na'am da bisharar ba . Ishaya ma ya ce , “ Ya Ubangiji , wa ya gaskata jawabinmu ? ”
Ashe , bangaskiya ta wurin jawabin da ake ji take samuwa , jawabin da ake ji kuma ta Maganar Almasihu yake .
Amma ina tambaya . Ba su ji jawabin ba ne ? Hakika sun ji . “ Muryarsu ta gama duniya duka , Maganarsu kuma ta kai har bangon duniya . ”
Har wa yau , ina tambaya . Shin , Isra'ila kam , ba su fahimta ba ne ? Da farko dai Musa ya ce , “ Zan sa ku kishin waɗanda ba al'umma ba ne , Zan kuma sa ku fushi da wata al'ummar marar fahimta . ”
Ishayan kuma ya fito gabagaɗi ƙwarai ya ce , “ Waɗanda ba su neme ni ba , su suka same ni . Na bayyana kuma ga waɗanda ba su taɓa neman sanina ba . ”
Amma a game da isra'ila , sai ya ce , “ Yini zubur ina miƙa hannuwana ga jama'a marasa biyayya , masu tsayayya . ”
To , ina tambaya . Wato , Allah ya juya wa jama'arsa baya ke nan ? A'a , ko kusa ! Ai , ni ma da kaina Ba'isra'ile ne , zuriyar Ibrahim , na kabilar Biliyaminu .
Ko kaɗan , Allah bai juya wa jama'arsa da ya zaɓa tun dā baya ba . Ko ba ku san abin da Nassi ya faɗa ba ne , a game da Iliya ? Yadda ya kai kuka ga Allah , a kan isra'ila , ya ce ,
“ Ya Ubangiji , sun karkashe annabawanka , sun rurrushe bagadanka na hadaya . Ni kaɗai ne na ragu , suna kuwa neman raina . ”
Amma me Allah ya amsa masa ? Cewa ya yi , “ Na keɓe wa kaina mutum dubu bakwai waɗanda ba su taɓa durƙusa wa Ba'al ba . ”
Haka ma a wannan zamani akwai ragowa , waɗanda aka zaɓa saboda alherinsa .
In kuwa na alheri ne , ba sauran cewa ya dogara ga aikin lada ke nan . In ba haka ba , ashe , alheri ba alheri ba ne kuma .
To , yaya ke nan ? Ashe , abin da Isra'ila take nema , ba su samu ba ke nan , amma zaɓaɓɓun nan sun samu , sauran kuwa sun taurare .
Yadda yake a rubuce cewa , “ Allah ya toshe musu basira , Ya ba su ido , ba na gani ba , Da kuma kunne , ba na ji ba , Har ya zuwa yau . ”
Dawuda kuma ya ce , “ Dā ma shagalinsu ya zama musu tarko , abin shammatarsu , Sanadin faɗuwarsu kuma , har aniyarsu ta koma kansu .
Idonsu kuma yă shiga duhu , har su kasa gani , Ka kuma tanƙwara bayansu har abada . ”
Ina kuma tambaya . Faɗuwar da suka yi , sun faɗi ba tashi ke nan ? A'a , ko kusa ! Sai ma faɗuwarsu ta zama sanadin ceto ga al'ummai , don a sa Isra'ila kishi .
To , in kuwa duniya ta arzuta da hasararsu , wa zai kimanta yawan albarka , in adadinsu masu ɗungumawa ga Allah ya cika ?
Da ku al'ummai fa nake . Tun da yake ni manzo ne ga al'ummai , ina taƙama da aikina ,
ko ta wane hali in sa kabilata kishin zuci , har in ceci waɗansunsu .
Domin in an sulhunta duniya ga Allah , saboda yar da su da aka yi , to , in an karɓe su fa , ba sai rai daga matattu ba ?
In curin farko tsattsarka ne , haka sauran gurasar ma . In kuma saiwa tsattsarka ce , haka rassan ma .
Amma in an sassare waɗansu rassan zaitun na gida , kai kuma da kake zaitun na jeji aka ɗaura aure da kai a gurbinsu , kana kuma shan ni'imar saiwar zaitun ɗin nan tare da sauran rassan ,
kada ka yi wa sauran rassan alwashi . In kuwa ka yi , ka tuna fa , ba kai kake ɗauke da saiwar ba , saiwar ce take ɗauke da kai .
Kila za ka ce , “ Ai , an sare rassan nan ne , don a ɗaura aure da ni . ”
Hakika haka ne , amma saboda rashin bangaskiyarsu ne aka sare su , kai kuwa saboda bangaskiyarka ne kake kafe . Kada fa ka nuna alfarma , sai dai ka ji tsoron Allah .
Da yake Allah bai bar rassan asalin ba , kai ma ba zai bar ka ba .
Dubi fa alherin Allah da kuma tsananinsa , wato , tsanani ga waɗanda suka fāɗi , alherinsa kuwa a gare ka , muddin ka ɗore a cikin alherin . In ba haka ba , kai ma sai a datse ka .
Ko su ma , in dai ba su nace wa rashin bangaskiyarsu ba , sai a ɗaura aure da su , domin Allah yana da ikon sāke mai da su .
Kai ma da aka saro daga zaitun ɗin da asalinsa yake na jeji , aka ɗaura aure da kai a jikin zaitun ɗin na gida , saɓanin yadda aka saba , balle waɗannan rassa na asali , da za a ɗaura aure da su a jikin zaitun ɗin nan nasu na asali ?
'Yan'uwa , ga wata asirtacciyar gaskiya da nake so ku sani , domin kada ku zaci ku masu hikima ne , taurarewar nanuwadda ba mai tabbata ba ceuta sami Isra'ilawa ne , har adadin al'ummai masu ɗungumawa zuwa ga Allah ya cika .
Ta haka nan ne Isra'ila duka za su sami ceto , kamar yadda yake a rubuce cewa , “ Mai Ceto zai zo daga Sihiyona , Zai kuma kawar da rashin bin Allah daga zuriyar Yakubu , ”
“ Cikar alkawarina a gare su ke nan , Sa'ad da na ɗauke musu zunubansu . ”
A game da bishara kuma , maƙiyan Allah ne su , domin amfaninku ne kuwa . Amma a game da zaɓen Allah , su ƙaunatattunsa ne , albarkacin kakannin kakanninsu .
Domin baiwar Allah da kiransa ba sa tashi .
Kamar yadda kuka ƙi bin Allah a dā , amma a yanzu aka yi muku jinƙai saboda rashin biyayyarsu ,
haka su ma da suke marasa biyayya a yanzu , yanzu a yi musu jinƙai kamar yadda aka yi muku .
Don Allah ya kulle kowa a cikin rashin biyayya , domin ya nuna jinƙai ga kowa .
Zurfin hikimar Allah da na saninsa da rashin iyaka suke ! Hukunce-hukuncensa sun fi gaban bincikewa , hanyoyinsa kuma sun fi gaban bin diddigi !
“ Wa ya taɓa sanin zuciyar Ubangiji ? Ko kuwa wa ya taɓa ba shi wata shawara ? ”
“ Wa kyauta ta shiga tsakaninsu da Allah , ya fara bayarwa , Har da za a sāka masa ? ”
Ai , daga gare shi ne , ta wurinsa kuma , dukkan abubuwa suke , shi ne kuma makomarsu . Ɗaukaka tă tabbata a gare shi har abada . Amin .
Don haka ina roƙonku 'yan'uwa , saboda yawan jinƙai na Allah , ku miƙa jikinku hadaya rayayyiya , tsattsarka , abar karɓa ga Allah . Domin wannan ita ce ibadarku ta ainihi .
Kada ku biye wa zamanin nan , amma ku bar halinku ya sāke , ta wurin sabunta hankalinku ɗungum , don ku tabbatar da abin da Allah yake so , wato nufinsa kyakkyawa , abin karɓa , cikakke kuma .
Albarkacin alherin da aka yi mini ina yi wa kowannenku gargaɗi kada ya ɗauki kansa fiye da yadda ya kamata , sai dai ya san kansa , gwargwadon bangaskiyar da Allah ya ba shi .
Wato kamar yadda gaɓoɓi da yawa suke harhaɗe a jiki ɗaya , gaɓoɓin nan kuwa ba aiki iri ɗaya suke yi ba ,
haka mu ma , ko da yake muna da yawa , jiki ɗaya muke haɗe da Almasihu , kowannenmu kuma gaɓar ɗan'uwansa ne .
Da yake muna da baiwa iri iri , gwargwadon alherin da aka yi mana , to , sai mu yi amfani da su . In ta annabci ce , sai mu yi amfani da ita gwargwadon bangaskiyarmu ,
in ta hidima ce , wajen hidimarmu , mai koyar da Maganar Allah kuwa , wajen koyarwarsa ,
mai ƙarfafa zuciya kuwa , wajen ƙarfafawarsa , mai yin gudunmawa kuwa , ya bayar hannu sake , shugaba ya yi shugabancinsa da himma , mai yin aikin tausayi , ya yi shi da fara'a .
Ƙauna ta kasance sahihiya . Ku yi ƙyamar abin da yake mugu , ku lazamci abin da yake nagari .
A game da ƙaunar 'yan'uwa kuwa , ku ƙaunaci juna gaya . A wajen ba da girma , kowa ya riga ba ɗan'uwansa .
Kada ku sassauta a wajen himma , ku himmantu a ruhu , kuna bauta wa Ubangiji .
Sa zuciyar nan taku ta sa ku farin ciki , ku jure wa wahala , ku nace wa yin addu'a .
Ku agaji tsarkaka , ku himmantu ga yi wa baƙi alheri .
Ku sa wa masu tsananta muku albarka . Ku sa musu albarka , kada ku la'ance su .
Ku taya masu farin ciki farin ciki , masu kuka kuwa ku taya su kuka .
Ku yi zaman lafiya da juna . Kada ku nuna alfarma , sai dai ku miƙa kanku ga aikata ayyukan tawali'u . Kada ku aza kanku masu hikima ne .
Kada ku rama muguntar kowa da mugunta . Ku yi ta lura al'amuranku su zama daidai a gaban kowa .
In mai yiwuwa ne , a gare ku , ku yi zaman lafiya da kowa .
Ya ku ƙaunatattuna , kada ku ku yi ramuwa , sai dai ku bar wa fushin Allah . Domin a rubuce yake cewa , “ Ramuwa tawa ce , ni zan saka , in ji Ubangiji . ”
Har ma “ In maƙiyinka yana jin yunwa , sai ka ci da shi . In yana jin ƙishirwa , ka shayar da shi . Don ta haka ne za ka tula garwashin wuta a kansa . ”
Kada mugunta ta rinjaye ku , amma ku rinjayi mugunta da nagarta .
Bari kowa ya yi biyayya ga mahukunta . Gama ba wani iko sai da yardar Allah . Mahukuntan da suke nan kuwa naɗin Allah ne .
Saboda haka duk wanda ya yi wa mahukunta tsayayya , ya yi wa umarnin Allah ke nan , masu yin tsayayyar nan kuwa za a yi musu hukunci .
Don kuwa mahukunta ba abin tsoro ba ne ga masu aiki nagari , sai dai ga masu mugun aiki . Kana so kada ka ji tsoron mahukunci ? To , sai ka yi nagarta , sai kuwa ya yaba maka .
Domin shi bawan Allah ne , don kyautata zamanka . Amma in kai mai mugun aiki ne , to , ka ji tsoro , don ba a banza yake riƙe da takobi ba . Ai , shi bawa ne na Allah , mai sāka wa mugu da fushi .
Saboda haka wajibi ne ka yi biyayya , ba domin gudun fushi kaɗai ba , amma domin lamiri kuma .
Shi ne ma ya sa kuke biyan haraji , don su mahukunta ma'aikata ne na Allah , suna kuma yin wannan aiki a koyaushe .
Ku ba kowa hakkinsa , masu haraji , harajinsu , masu kuɗin fito , kuɗinsu na fito , waɗanda suka cancanci ladabi , ladabi , waɗanda suka cancanci girmamawa , girmamawa .
Kada hakkin kowa ya zauna a kanku , sai dai na ƙaunar juna , don mai ƙaunar maƙwabcinsa ya cika Shari'a ke nan .
Umarnan nan cewa , “ Kada ka yi zina , kada ka yi kisankai , kada ka yi sata , kada ka yi ƙyashi , ” da dai duk sauran umarnai an ƙunshe su ne a wannan kalma cewa , “ Ka ƙaunaci maƙwabcinka kamar kanka . ”
Ƙauna ba ta cutar maƙwabci saboda haka ƙauna cika Shari'a ce .
Ga shi kuma , kun dai san irin zamanin da muke a ciki , ai , lokaci ya riga ya yi da za ku farka daga barci . Gama yanzu mun fi kusa da ceton nan namu a kan sa'ad da muka fara ba da gaskiya .
Dare fa ya ƙure , gari ya kusa wayewa . Sai mu watsar da ayyukan duhu , mu yi ɗamara da kayan ɗamara na haske .
Mu tafiyar da al'amuranmu yadda ya dace a yi da rana , ba a cikin shashanci da buguwa , ko fasikanci da fajirci , ko jayayya da kishi ba .
Amma ku ɗauki halin Ubangiji Yesu Almasihu , kada kuwa ku tanadi halin mutuntaka , don biye wa muguwar sha'awarsa .
A game da wanda bangaskiya tasa rarrauna ce kuwa , ku karɓe shi hannu biyu biyu , amma ba a game da sukan ra'ayinsa ba .
Ga wani , bangaskiyarsa ta yardar masa cin kome , wanda bangaskiyarsa rarrauna ce kuwa , sai kayan gona kawai yake ci .
To , kada fa mai cin kome ɗin nan ya raina wanda ya ƙi ci , kada kuma wanda ya ƙi cin nan , ya ga laifin mai ci , domin Allah ya riga ya karɓe shi hannu biyu biyu .
Kai wane ne har da za ka ga laifin baran wani ? Ko dai ya tsaya , ko ya faɗi , ai , ruwan maigidansa ne . Za a ma tsai da shi , domin Ubangiji yana da ikon tsai da shi .
Wani yakan ɗaukaka wata rana fiye da sauran ranaku , wani kuwa duk ɗaya ne a wurinsa . Kowa dai yă zauna a cikin haƙƙaƙewa , a kan ra'ayinsa .
Mai kiyaye wata rana musamman , yana kiyaye ta ne saboda Ubangiji . Mai cin nan kuma , yana ci ne saboda Ubangiji , da yake yana gode wa Allah . Marar cin nan kuma yana ƙin ci ne saboda Ubangiji , shi ma kuwa yana gode wa Allah .
Duk a cikinmu ba wanda ya isar wa kansa a sha'anin rayuwarsa ko mutuwarsa .
Ko muna a raye , zaman Ubangiji muke yi , ko mun mutu ma , zaman Ubangiji muke yi . Ashe , ko muna a raye , ko kuma a mace , na Ubangiji ne mu .
Saboda haka ne musamman Almasihu ya mutu , ya sāke rayuwa , wato , domin ya zama shi ne Ubangijin matattu da na rayayyu duka .
To , kai , me ya sa kake ganin laifin ɗan'uwanka ? Kai kuma , me ya sa kake raina ɗan'uwanka ? Ai , dukkanmu za mu tsaya a gaban kursiyin shari'ar Allah .
Domin a rubuce yake , “ Na rantse da zatina , in ji Ubangiji , kowace gwiwa sai ta rusuna mini , Kowane harshe kuwa sai ya yabi Allah . ”
Don haka kowannenmu zai faɗi abin da shi da kansa ya yi , a gaban Allah .
Saboda haka kada mu ƙara ganin laifin juna , gara mu ƙudura , don kada kowannenmu ya zama sanadin tuntuɓe ko faɗuwa ga ɗan'uwansa ,
Na sani , na kuma tabbata , a tsakani na da Ubangiji Yesu , ba abin da yake marar tsarki ga asalinsa , sai dai ga wanda ya ɗauke shi marar tsarki ne yake marar tsarki .
In kuwa cimarka tana cutar ɗan'uwanka , ashe , ba zaman ƙauna kake yi ba . Kada fa cimarka ta hallaka wannan da Almasihu ya mutu dominsa .
Saboda haka kada abin da ka ɗauka kyakkyawa ya zama abin zargi ga waɗansu .
Ai , Mulkin Allah ba ga al'amarin ci da sha yake ba , sai dai ga adalci , da salama da farin ciki ta wurin Ruhu Mai Tsarki .
Wanda duk yake bauta wa Almasihu ta haka , abin harɓa ne ga Allah , yardajje na kuma ga mutane .
Don haka sai mu himmantu ga yin abubuwan da suke kawo salama , suke kuma kawo inganta juna .
Kada ka rushe aikin Allah saboda abinci kawai . Hakika dukan abu mai tsarki ne , amma mugun abu ne mutum ya zama sanadin tuntuɓe ga wani , ta wurin abin da yake ci .
Ya kyauta kada ma ka ci nama , ko ka sha ruwan inabi , ko kuwa ka yi kowane irin abu , wanda zai sa ɗan'uwanku yin tuntuɓe .
Kana da bangaskiya ? To , ka riƙe ta tsakaninka da Allah . Albarka tā tabbata ga wanda zuciyarsa ba ta ba shi laifi ba , a game da abin da hankalinsa ya ga daidai ne .
Wanda yake shakka , amma kuwa ya ci , ya sani ya yi laifi ke nan , domin ba da bangaskiya ya ci ba . Duk abin da ba na bangaskiya ba ne , zunubi ne .
To , mu da muke ƙarfafa , ya kamata mu ɗauki nauyin raunana , kada mu yi sonkai .
Kowannenmu yă faranta wa maƙwabcinsa rai , don kyautata zamansa da kuma inganta shi .
Gama ko Almasihu ma bai yi sonkai ba , amma kamar yadda yake a rubuce cewa , “ Zagin da waɗansu suka yi maka duk yā komo kaina . ”
Ai , duk abin da aka rubuta tun dā , an rubuta shi ne domin a koya mana , domin mu ɗore a cikin sa zuciyar nan tamu ta wurin haƙuri da ta'aziyyar da Littattafai suke yi mana .
Allah mai ba da haƙuri da ta'aziyya , yă ba ku zaman lafiya da juna bisa halin Almasihu Yesu ,
domin ku ɗaukaka Allah , Ubangijinmu Yesu Almasihu , da kuma Ubansa , nufinku ɗaya , bakinku ɗaya .
Saboda haka ku karɓi juna da hannu biyu biyu , kamar yadda Almasihu ya karɓe ku hannu biyu biyu , domin a ɗaukaka Allah .
Ina dai gaya muku , Almasihu ya zama bara ga Isra'ila , domin nuna gaskiyar Allah , domin kuma tabbatar da alkawaran nan , da Allah ya yi wa kakannin kakanninmu ,
al'ummai kuma su ɗaukaka Allah saboda jinƙansa . Yadda yake a rubuce , “ Domin haka zan yabe ka a cikin al'ummai , In kuma yi waƙar yabon sunanka . ”
Har wa yau kuma an ce , “ Ya ku al'ummai , ku yi ta farin ciki tare da jama'arsa . ”
Da kuma , “ Ku yabi Ubangiji , ya ku al'ummai duka , Dukkan kabilai kuma su yabe shi . ”
Ishaya kuma ya ce , “ Tsatson Yesse zai bayyana , Wanda zai tashi ya mallaki al'ummai , A gare shi ne al'ummai za su sa zuciya . ”
Allah mai kawo sa zuciya , yă cika ku da matuƙar farin ciki da salama saboda bangaskiyarku , domin ku yi matuƙar sa zuciya ta wurin ikon Ruhu Mai Tsarki .
Ya 'yan'uwana , ni ma da kaina na amince da ku , cewa ku da kanku masu nagarta ne ƙwarai da gaske , masu cikakken sani , kun kuma isa ku gargaɗi juna .
Duk da haka , a kan waɗansu batatuwan da na rubuto muku , na ƙara ƙarfafawa ƙwarai , domin tuni , saboda alherin da Allah ya yi mini
da ya sa ni bawan Almasihu Yesu ga al'ummai , ina hidimar bisharar Allah , domin al'ummai su zama hadaya mai karɓuwa a gare shi , tsattsarka ta wurin Ruhu Mai Tsarki .
Ashe kuwa , ina da dalilin yin alfarma da Almasihu Yesu a game da al'amarin Allah .
Ba zan kuskura in faɗi kome ba , sai abin da Almasihu ya aikata ta wurina , a wajen sa al'ummai biyayya ta wurin maganata da aikina ,
ta wurin ikon mu'ujizai , da abubuwan al'ajabai , da kuma ta wurin ikon Ruhun , har dai daga Urushalima da kewayenta , har zuwa Ilirikun , na yi bisharar Almasihu a ko'ina .
Har ya zama mini abin buri in sanar da bishara , a inda ba a taɓa sanar da sunan Almasihu ba , don kada in ɗora ginina a kan harsashin wani ,
sai dai kamar yadda yake a rubuce , “ Waɗanda ba a taɓa faɗa wa labarinsa ba , za su gane , Waɗanda ba su taɓa jin labarinsa ba ma , za su fahimta . ”
Shi ya sa sau da yawa ban sami sukunin zuwa wurinku ba .
A yanzu kuwa tun da yake ba sauran wani wuri da ya rage mini a lardin nan , shekaru da yawa kuma ina ɗokin zuwa wurinku ,
ina sa zuciya in gan ku , in zan wuce zuwa ƙasar Asbaniya , har ma ku raka ni zuwa can , bayan da na ɗan ɗebe kewa da ganinku .
Amma a yanzu kam , za ni Urushalima , don in kai wa tsarkaka gudunmawa .
Mutanen Makidoniya da na Akaya , sun ji daɗin yin gudunmawar daidai gwargwado ga matalauta , a cikin tsarkakan da suke a Urushalima .
Sun kuwa ji daɗin yin haka , domin hakika kamar bashi ne a kansu . Domin tun da yake al'ummai sun yi tarayya da su a kan ni'imarsu ta ruhu , ashe kuwa , ya kamata su ma su taimake su da ni'imarsu ta duniya .
In kuwa na gama wannan , na kuma danƙa musu wannan taimako lafiya , sai in bi ta kanku zuwa ƙasar Asbaniya .
Na kuma sani , in na zo wurinku , zan zo ne a cikin falalar albarkar Almasihu
Amma ina roƙonku 'yan'uwa , saboda Ubangijinmu Yesu Almasihu , da kuma ƙaunar nan da Ruhu yake bayarwa , ku taya ni yin addu'a da naciya ga Allah saboda kaina ,
domin in tsira daga maƙiyan bangaskiya a Yahudiya , don kuma gudunmawar da nake kaiwa Urushalima , ta zama abar karɓa ga tsarkaka ,
har in Allah ya yarda in iso wurinku da farin ciki , mu wartsake tare .
Allah mai ba da salama ya kasance tare da ku duka . Amin .
Ga 'yar'uwarmu Fibi ina sada ku da ita , ita ma kuwa mai hidimar ikilisiya ce a Kankiriya .
Ku karɓe ta da hannu biyu biyu saboda Ubangiji , ta halin da ya dace da tsarkaka . Ku kuma taimake ta da duk irin abin da ta nemi taimako a gare ku , domin ita ma tā taimaki mutane da yawa , har ma da ni kaina .
Ku gai da Bilkisu da Akila , abokan aikina a cikin Almasihu Yesu ,
waɗanda suka kasai da ransu saboda ni , ba kuwa ni kaɗai nake gode musu ba , har ma da dukkan ikilisiyoyin al'ummai .
Ku kuma gai da ikilisiyar da take taruwa a gidansu . Ku gai da ƙaunataccena Abainitas , wanda yake shi ne ya fara bin Almasihu a ƙasar Asiya .
Ku gai da Maryamu , wadda ta yi muku aiki ƙwarai da gaske .
Ku gai da Andaranikas da Yuniyas , 'yan'uwana , abokan ɗaurina , waɗanda suke shahararru a cikin manzanni , har ma sun riga ni bin Almasihu .
Ku gai da Amfiliyas , ƙaunataccena a cikin Ubangiji .
Ku gai da Urbanas abokin aikinmu a cikin Almasihu , da kuma ƙaunataccena Istakis .
Ku kuma gai da Abalis , amintaccen nan a cikin Almasihu . Ku gai da jama'ar Aristobulus .
Ku gai da 'dan'uwana Hirudiyan . Ku gai da waɗanda suke na Ubangiji a cikin jama'ar Narkisas .
Ku gai da Tarafina da Tarafusa , masu Ubangiji . Ku gai da Barsisa , ƙaunatacciya , wadda ta yi aikin Ubangiji ƙwarai da gaske .
Ku gai da Rufas , fitaccen mai bin Ubangiji , da kuma mahaifiyarsa , tawa kuma .
Ku gai da Asinkiritas , da Filiguna , da Hamisa , da Baturobas , da Hamasa , da kuma 'yan'uwan da suke tare da su .
Ku gai da Filulugusa , da Yuliya , da Niriyas , da 'yar'uwarsa , da Ulumfas da kuma dukan tsarkakan da suke tare da su .
Ku gaggai da juna da tsattsarkar sumba . Dukan ikilisiyoyin Almasihu suna gaishe ku .
Ina roƙonku , 'yan'uwa , ku yi hankali fa da masu raba tsakani , saɓanin koyarwar da kuka koya , suna sa tuntuɓe . Ku yi nesa da su .
Ai , irin waɗannan mutane ba sa bauta wa Ubangijinmu Almasihu , sai dai cikinsu . Ta romon kunne da daɗin baki suke yaudarar masu sauƙin kai .
Amma ku kam , ai , kowa ya san biyayyarku , shi ya sa nake farin ciki da ku . Sai dai ina so ku gwanance da abin da yake nagari , amma ya zama ba ruwanku da mugunta .
Allah mai ba da salama kuwa , zai sa ku tattake Shaiɗan da hanzari . Alherin Ubangijinmu Yesu Almasihu yă tabbata a gare ku .
Timoti , abokin aikina , yana gaishe ku , haka kuma Lukiyas da Yason da kuma Susibataras , 'yan'uwana .
Ni Tartiyas , mai rubuta wasiƙar nan , ina gaishe ku saboda Ubangiji .
Gayus , mai masaukina , mai kuma saukar da dukan 'yan ikilisiya , yana gaishe ku . Arastas , ma'ajin gari , da kuma ɗan'uwanmu Kawartas , suna gaishe ku .
Alherin Ubangijinmu Yesu Almasihu yă tabbata a gare ku duka . Amin , Amin .
Ɗaukaka tă tabbata ga mai ikon ƙarfafa ku bisa ga bisharata , bisa ga wa'azin Yesu Almasihu , wadda ta gare ta ne aka bayyana asirin nan da yake ɓoye tun fil'azal .
Asirin nan kuwa sanar da shi ga dukan al'ummai , ta wurin littattafan annabawa , bisa ga umarnin Allah Madawwami , domin a jawo su , su gaskata , su yi biyayya .
Ɗaukaka tă tabbata har abada ga Allah Makaɗaicin hikima ta wurin Yesu Almasihu ! Amin , Amin .
Daga Bulus , manzo kirayayye na Almasihu Yesu da yardar Allah , da kuma ɗan'uwanmu Sastanisu ,
zuwa ga ikilisiyar Allah da take a Koranti , wato , su waɗanda aka keɓe a cikin Almasihu Yesu , tsarkaka kirayayyu , tare da dukan waɗanda a ko'ina suke addu'a , da sunan Ubangijinmu Yesu Almasihu , Ubangijinsu da namu duka .
Alheri da salama na Allah Ubanmu , da na Ubangiji Yesu Almasihu su tabbata a gare ku .
Kullum nakan gode wa Allah dominku , saboda alherin Allah da aka yi muku baiwa ta hanyar Almasihu Yesu ,
har ta kowace hanya aka wadata ku a cikinsa , a wajen yin magana duka da ilimi dukau
domin kuwa an tabbatar da shaida a kan Almasihu a cikinku .
Har ma ku ba kāsassu ba ne a wajen samun kowace baiwar Allah , kuna zuba ido ga bayyanar Ubangijinmu Yesu Almasihu .
Wanda zai tabbatar da ku har ya zuwa ƙarshe , ku kasance marasa abin zargi a ranar Ubangijinmu Yesu Almasihu .
Allah mai alkawari ne , shi ne kuma ya kira ku ga tarayya da Ɗansa Yesu Almasihu Ubangijinmu .
Na roƙe ku 'yan'uwa , saboda sunan Ubangijinmu Yesu Almasihu , cewa dukanku bakinku yă zama ɗaya , kada wata tsaguwa ta shiga a tsakaninku , sai dai ku haɗa kai , kuna da nufi ɗaya , ra'ayinku ɗaya .
Don kuwa , ya 'yan'uwana , mutanen gidan Kuluwi sun ba ni labari , cewa akwai jayayya a tsakaninku .
Abin da nake nufi , shi ne kowannenku yana faɗar abu dabam , “ Ni na Bulus ne , ” wani kuwa , “ Ni na Afolos ne , ” wani kuwa , “ Ni na Kefas ne , ” ko kuwa , “ Ni na Almasihu ne . ”
Ashe , Almasihu a rarrabe yake ? Ko Bulus ne aka gicciye dominku ? Ko kuwa an yi muku baftisma ne da sunan Bulus ?
Na gode Allah da ban yi wa waninku baftisma ba , banda Kirisbus da Gayus ,
kada wani ya ce da sunana ne aka yi muku baftisma .
Ai , kuwa lalle na yi wa jama'ar gidan Istifanas ma . Amma banda waɗannan ban san ko na yi wa wani baftisma ba .
Ai , ba don in yi baftisma Almasihu ya aiko ni ba , sai dai in sanar da bishara , ba kuwa da gwanintar iya magana ba , domin kada a wofinta ƙarfin gicciyen Almasihu .
Maganar gicciye , maganar wauta ce ga waɗanda suke hallaka , amma ƙarfin Allah ce a gare mu , mu da ake ceto .
Domin a rubuce yake cewa , “ Zan rushe hikimar mai hikima , Zan kuma shafe haziƙancin haziƙi . ”
To , ina masu hikima suke ? Ina kuma masana ? Ina masu muhawwarar zamanin nan ? Ashe , Allah bai fallashi hikimar duniyar nan a kan wauta ce ba ?
Da yake bisa ga hikimar Allah , duniya ba ta san Allah ta wurin hikimarta ba , sai Allah ya ji daɗin ceton masu ba da gaskiya , ta wurin wautar shelar bishara .
Yahudawa kam , mu'ujiza suke nema su gani , Helenawa kuwa hikima suka nema su samu ,
mu kuwa muna wa'azin Almasihu gicciyeyye , abin sa yin tuntuɓe ga Yahudawa , wauta kuma ga al'ummai ,
amma ga waɗanda suke kirayayyu , ko Yahudawa ko al'ummai duka biyu , Almasihu ikon Allah ne , da hikimar Allah .
Domin abin da aka zata wauta ce ta Allah , ya fi hikimar ɗan adam , abin da kuma aka zata rauni ne na Allah , ya fi duk ƙarfin ɗan adam .
Ku dubi kiranku da aka yi , ya ku 'yan'uwa , a cikinku , ai , ba a kira masu hikima irin ta duniya da yawa ba , masu iko kuma ba su da yawa , haka ma masu asali ma ba yawa .
Amma Allah ya zaɓi abin da yake wauta a duniya , domin ya kunyata masu hikima . Allah ya zaɓi abin da ke rarrauna a duniya , domin ya kunyata ƙaƙƙarfa .
Allah ya zaɓi abin da yake ƙasƙantacce , wulakantacce a duniya , har ma abubuwan da ba su , domin ya shafe abubuwan da suke akwai .
Wannan kuwa duk don kada wani ɗan adam ya yi fariya a gaban Allah ne .
Gama Allah ne ya sa kuka zama na Almasihu Yesu , Allah ne kuma ya sa Almasihu ya zama hikima a gare mu . Ta wurin Almasihu ne kuma muka sami adalci , da tsarkakewa da fansa .
Saboda haka , “ Duk mai yin alfarma , yă yi da Ubangiji ” ( abin da yake a rubuce ke nan ) .
Sa'ad da na zo wurinku , 'yan'uwa , ban zo ina sanar da ku asiran Allah ta wurin iya magana ko gwada hikima ba .
Don na ƙudura a raina , sa'ad da nake zaune da ku , ba zan so sanin kome ba , sai dai Yesu Almasihu , shi ma kuwa gicciyeyye .
Ina kuma tare da ku ne da rauni , da tsoro , da rawar jiki ƙwarai .
Jawabina da wa'azina , ba su danganta ga maganar rarrashi ko ta wayo ba , sai dai ga rinjaye na ikon Ruhu ,
kada bangaskiyarku ta dogara ga hikimar mutane , sai ga ƙarfin Allah .
Duk da haka dai muna sanar da hikima ga waɗanda suka kammala , sai dai ba hikimar wannan zamani ba , ba kuwa ta masu mulkin zamanin nan , waɗanda suke shuɗewa ba .
Amma muna maganar asirtacciyar hikima ta Allah , wadda dā ɓoyayyiya ce , wato , hikimar da Allah ya ƙaddara tun gaban farkon zamanai , domin ɗaukakarmu .
A cikin masu mulkin zamanin nan , ba wanda ya gane hikimar nan , don da sun gane ta , da ba su gicciye Ubangiji Maɗaukaki ba .
Amma kuwa yadda yake a rubuce ke nan cewa , “ Abubuwan da ido bai taɓa gani ba , Kunne bai taɓa ji ba , Zuciyar mutum kuma ba ta ko riya ba , Waɗanda Allah ya tanadar wa masu ƙaunarsa , ”
mu ne Allah ya bayyana wa , ta wurin Ruhu , domin Ruhu shi yake fayyace kome , har ma zurfafan al'amuran Allah .
Wane ne a cikin mutane ya san tunanin wani mutum , in ba ruhun shi mutumin ba ? Haka kuma ba wanda ya san tunanin Allah , sai dai Ruhun Allah .
Mu kuwa ba ruhun duniya muka samu ba , sai dai Ruhu wanda yake daga wurin Allah , domin mu fahimci abubuwan da Allah ya yi mana baiwa hannu sake .
Su ne kuwa muke sanarwa ta maganar da ba hikimar ɗan adam ce ta koyar ba , sai dai wadda Ruhu ya koyar , muna bayyana al'amura masu ruhu ga waɗanda suke na ruhu .
Mutumin da ba shi da Ruhu yakan ƙi yin na'am da al'amuran Ruhun Allah , don wauta ne a gare shi , ba kuwa zai iya fahimtarsu ba , domin ta wurin ruhu ne ake rarrabewa da su .
Mutumin da yake na ruhu kuwa yakan rarrabe da kome , shi kansa kuma ba mai jarraba shi .
“ Wa ya taɓa sanin tunanin Ubangiji , har da zai koya masa ? ” Mu kuwa tunaninmu na Almasihu ne .
Amma ni , 'yan'uwa , ban iya yi muku jawabi ba , kamar yadda nake yi wa mutanen da suke na ruhu , sai dai kamar yadda nake yi wa masu halin matuntaka , kamar jarirai a cikin bin Almasihu .
Nono ne na shayar da ku , ba abinci mai tauri na ba ku ba , don ba ku isa ci ba a lokacin , ko a yanzu ma ba ku isa ba ,
don har a yanzu ku masu halin mutuntaka ne . Muddin akwai kishi da jayayya a tsakaninku , ashe , ku ba masu halin mutuntaka ba ne , kuna kuma aikata halin mutuntaka ?
Don in wani ya ce , “ Ni na Bulus ne , ” wani kuma ya ce , “ Ni na Afolos ne , ” ashe , ba aikata halin mutuntaka kuke yi ba ?
To , wane ne Afolos ? Wane ne Bulus kuma ? Ashe , ba bayi ne kawai ba , waɗanda kuka ba da gaskiya ta wurinsu , ko wannensu kuwa gwargwadon abin da Ubangiji ya ba shi ?
Ni na yi shuka , Afolos ya yi banruwa , amma Allah ne ya girmar .
Don haka da mai shukar , da mai banruwan , ba a bakin kome suke ba , sai dai Allah kaɗai , shi da ya girmar .
Da mai shukar , da mai banruwan , duk daidai suke , sai dai ko wanne zai sami tasa ladar gwargwadon wahalarsa ,
gama mu abokan aiki ne na Allah , ku kuwa gona ce ta Allah , ginin Allah kuma .
Kamar gwanin magini , haka na sa harsashin gini , gwargwadon baiwar alherin da Allah ya yi mini , wani kuma yana ɗora gini a kai . Sai dai kowane mutum , ya lura da irin ginin da yake ɗorawa a kai .
Harsashin kam , ba wanda yake iya sa wani dabam da wanda aka riga aka sa , wato , Yesu Almasihu .
To , kowa ya yi ɗori da zinariya a kan harsashin nan , ko da azurfa , ko da duwatsun alfarma , ko da itace , ko da shuci , ko da kara ,
ai , aikin kowane mutum zai bayyana , domin ranar nan za ta tona shi , gama za a bayyana ta da wuta , wutar kuwa za ta gwada aikin kowa a san irinsa .
In aikin da kowane mutum ya ɗora a kan harsashin nan ya tsira , to , zai sami sakamako .
In kuwa aikin wani ya ƙone , to , sai ya yi hasara , ko da yake shi da kansa zai tsira , amma kamar ya bi ta wuta ne .
Ashe , ba ku sani ku Haikalin Allah ne ba , Ruhun Allah kuma yana zaune a zuciyarku ?
In wani ya ɓāta Haikalin Allah , Allah zai ɓāta shi . Gama Haikalin Allah tsattsarka ne , ku kanku Haikalinsa ne .
Kada kowa ya ruɗi kansa . In waninku ya zaci shi mai hikima ne , yadda duniya ta ɗauki hikima , sai ya mai da kansa marar hikima , domin ya sami zama mai hikima .
Gama hikimar duniyar nan wauta ce a gun Allah , domin a rubuce yake , “ Yakan kama masu hikima da makircinsu . ”
Har wa yau , “ Ubangiji ya san tunanin masu hikima banza ne . ”
Saboda haka kada kowa ya yi fariya da 'yan adam . Don kuwa kome naku ne ,
ko Bulus , ko Afolos , ko Kefas , ko duniya , ko rai , ko mutuwa , ko abubuwan yanzu , ko da na gaba , ai , duk naku ne .
Ku kuwa na Almasihu ne , Almasihu kuma na Allah ne .
Ta haka ya kamata a san mu da zama ma'aikatan Almasihu , masu riƙon amanar asirtattun al'amuran Allah .
Har wa yau dai , abin da ake bukata ga mai riƙon amana , a same shi amintacce .
A gare ni kam , sassauƙan abu ne a ce ku ne za ku gwada ni , ko kuwa a gwada ni a gaban kowace mahukunta ta mutane . Ni ma ba na gwada kaina .
Ban sani ina da wani laifi ba , amma ba don wannan na kuɓuta ba , ai , Ubangiji shi ne mai gwada ni .
Don haka , kada ku yanke wani hukunci tun lokaci bai yi ba , kafin komowar Ubangiji , wanda zai tone al'amuran da suke ɓoye a duhu , ya kuma bayyana nufin zukata . A sa'an nan ne , Allah zai yaɓa wa kowa daidai gwargwado .
To , 'yan'uwa , ga zancen waɗannan abubuwa , na misalta su ne ga kaina , da kuma Afolos saboda ku , don ku yi koyi da mu , cewa , kada ku zarce abin da yake a rubuce , kada kuma waninku ya yi fahariya da wani a kan wani .
Wa ya fifita ka da sauran ? Me kuma kake da shi , wanda ba karɓa ka yi ba ? Da yake karɓa ka yi , don me kake fahariya , kamar ba karɓa ka yi ba ?
Mhm , wato , har kun riga kun yi hamdala ! Har kun wadata ! Har ma kun yi sarauta ba tare da mu ba ma ! Da ma a ce kun yi mulki mana , har mu ma mu yi tare da ku !
Don a ganina , Allah ya bayyana mu , mu manzanni , koma bayan duka ne , kamar waɗanda mutuwa ke jewa a kansu , don mun zama abin nuni ga duniya , da mala'iku duk da mutane .
An ɗauke mu marasa azanci saboda Almasihu , wato , ku kuwa masu azanci cikin Almasihu ! Wato , mu raunana ne , ku kuwa ƙarfafa ! Ku kam , ana ganinku da martaba , mu kuwa a wulakance !
Har a yanzu haka , yunwa muke ji , da ƙishirwa , muna huntanci , ana bugunmu , kuma yawo muke yi haka , ba mu da gida .
Guminmu muke ci . In an zage mu , mukan sa albarka . In an tsananta mana , mukan daure .
In an ci mutuncinmu , mukan ba da haƙuri . Mun zama , har a yanzu ma , mu ne kamar jujin duniya , abin ƙyamar kowa .
Ba don in kunyata ku na rubuta wannan ba , sai dai don in gargaɗe ku a kan cewa , ku 'ya'yana ne , ƙaunatattu .
Ko da kuna da malamai masu ɗumbun yawa , amma ba ku da ubanni da yawa , don ni ne ubanku a cikin Almasihu ta wurin bishara .
Don haka , ina roƙon ku , ku yi koyi da ni .
Saboda haka , na aika muku da Timoti , wanda yake shi ne ɗana ƙaunatacce , amintacce kuma a cikin Ubangiji , zai kuwa tuna muku da ka'idodina na bin Almasihu , kamar yadda nake koyarwa a ko'ina , a kowace ikilisiya .
Waɗansu har suna ɗaga kai , kamar ba zan zo wurinku ba .
Amma kuwa zan zo gare ku ba da daɗewa ba , in Ubangiji ya yarda , zan kuma bincika , in ga ƙarfin mutane masu ɗaga kan nan , ba maganganunsu ba .
Domin Mulkin Allah ba ga maganar baka yake ba , sai dai ga ƙarfi .
To , me kuka zaɓa , in zo muku da sanda , ko kuwa da fuskar ƙauna da lumana ?
Ana ta cewa akwai fasikanci a tsakaninku , irin wanda ba a yi ko a cikin al'ummai , har wani yana zama da matar ubansa .
A ! Har kuwa alfarma kuke yi ! Ashe , ba gwamma ku yi baƙin ciki ba , har a fitar da wanda ya yi wannan mugun aiki daga cikin jama'arku ?
Ko da yake a jiki ba na nan , ai , ruhuna yana nan , kamar ma ina nan ne , har ma na riga na yanke wa mutumin da ya yi abin nan hukunci da sunan Ubangijinmu Yesu .
Sa'ad da kuka hallara , ruhuna kuma yana nan , da kuma ikon Ubangijinmu Yesu ,
sai ku miƙa irin wannan mutum ga Shaiɗan , don ya hallaka jikinsa , ruhunsa kuma ya tsira a ranar Ubangiji Yesu .
Fāriyarku ba da kyau . Ashe , ba ku sani ba , ɗan yisti kaɗan yake game dukkan curin gurasa ?
Ku fitar da tsohon yistin nan , don ku zama sabon curi , domin hakika an raba ku da yistin , da yake an riga an yanka Ɗan Ragonmu na Idin Ƙetarewa , wato , Almasihu .
Saboda haka , sai mu riƙa yin idinmu , ba da gurasa mai tsohon yisti ba , ba kuwa gauraye da yisti na ƙeta da na mugunta ba , sai dai da gurasa marar yisti ta sahihanci da ta gaskiya .
Na rubuta muku a cikin wasiƙata , cewa kada ku yi cuɗanya da fasikai .
Ko kusa , ba na nufin fasikai marasa bi , ko makwaɗaita , da mazambata , ko matsafa , don in haka ne , sai ya zama dole ku fita daga duniya .
Sai dai na rubuta muku ne , don kada ku yi cuɗanya da duk wanda ake kira ɗan'uwa , mai bi , in yana fasiki , ko makwaɗaici , ko matsafi , ko mai zage-zage , ko mashayi , ko mazambaci , kada ku ko ci abinci da irin waɗannan .
Ina ruwana da hukunta waɗanda ba namu ba ? Ba waɗanda suke a cikin Ikilisiya za ku hukunta ba ?
Allah ne yake hukunta waɗanda ba namu ba . Ku kori mugun nan daga cikinku .
In waninku yana da wata ƙara a game da ɗan'uwansa , ashe , zai yi ƙurun kai maganar a gaban marasa adalci , ba a gaban tsarkaka ba ?
Ashe , ba ku sani ba , tsarkaka ne za su yi wa duniya shari'a ? In kuwa ku ne za ku yi wa duniya shari'a , ashe , ba za ku iya shari'ar ƙananan al'amura ba ?
Ba ku sani ba , za mu yi wa mala'iku shari'a , balle al'amuran da suka shafi zaman duniyar nan ?
In kuwa kuna da irin waɗannan ƙararraki , don me kuma kuke kai su gaban waɗanda su ba kome ba ne , a game da Ikilisiya ?
Na faɗi wannan ne don ku kunyata . Ashe , wato , ba ko mutum ɗaya mai hikima a cikinku , da zai iya sasanta tsakanin 'yan'uwa ?
Amma ɗan'uwa yakan kai ƙarar ɗan'uwa , gaban marasa ba da gaskiya kuma ?
Ku yi ƙarar juna ma , ai , hasara ce a gare ku . Ba gara ku haƙura a cuce ku ba ? Ku kuma haƙura a zambace ku ?
Amma , ga shi , ku da kanku kuna cuta , kuna zamba , har ma 'yan'uwanku kuke yi wa !
Ashe , ba ku sani ba , marasa adalci ba za su sami gādo a cikin Mulkin Allah ba ? Kada fa a yaudare ku ! Ba fasikai , ko matsafa , ko mazinata , ko masu luɗu da maɗugo ,
ko ɓarayi , ko makwaɗaita , ko mashaya , ko masu zage-zage , ko mazambata , da za su sami gādo a cikin Mulkin Allah .
Waɗansunku ma dā haka suke , amma an wanke ku , an tsarkake ku , an kuma kuɓutar da ku , da sunan Ubangiji Yesu Almasihu , da kuma Ruhun Allahnmu .
“ Dukan abubuwa halal ne a gare ni , ” amma ba dukan abubuwa ne masu amfani ba . “ Abu duka halal na a gare ni , ” amma ba zan zama bawan kome ba .
“ Abinci don ciki aka yi shi , ciki kuma don abinci ” - Allah kuma zai hallaka duka biyu , wannan da wancan . Jiki kam , ba don fasikanci yake ba , sai dai domin Ubangiji , Ubangiji kuma domin jiki .
Allah ya ta da Ubangiji daga matattu , haka mu ma zai ta da mu da ikonsa .
Ashe , ba ku sani ba jikinku gaɓoɓin Almasihu ne ? Ashe kuma , sai in ɗauki gaɓoɓin Almasihu in mai da su gaɓoɓin karuwa ? Faufau !
Ashe , ba ku sani ba , duk wanda ya tara da karuwa , sun zama jiki ɗaya ke nan ? Domin a rubuce yake cewa , “ Su biyun za su zama jiki ɗaya . ”
Duk wanda kuwa yake haɗe da Ubangiji , sun zama ɗaya a ruhu ke nan .
Ku guji fasikanci . Duk sauran zunubin da mutum yake yi bai shafi jikinsa ba , amma mai yin fasikanci , yana ɗaukar alhalin jikinsa ne .
Ashe , ba ku sani ba , jikinku Haikali ne na Ruhu Mai Tsarki wanda yake a zuciyarku , wanda kuka kuma samu a gun Allah ? Ai , ku ba mallakar kanku ba ne .
Sayenku aka yi da tamani . To , sai ku ɗaukaka Allah da jikinku .
To , a yanzu , a game da abin da kuka rubuto , yana da kyau mutum ya zauna ba aure .
Amma don gudun fasikanci sai kowane mutum ya kasance da matarsa , kowace mace kuma da mijinta .
Miji yă ba matarsa hakkinta na aure , haka kuma matar ga mijinta .
Matar kuwa ba ta da iko da jikinta , sai dai mijin , haka kuma mijin ba shi da iko da jikinsa , sai dai matar .
Kada ɗayanku ya ƙaurace wa ɗaya , sai ko da yardar juna zuwa wani ɗan lokaci kaza , don ku himmantu ga addu'a , sa'an nan ku sāke haɗuwa , kada Shaiɗan ya zuga ku ta wajen rashin kamewa .
Na fadi wannan ne bisa ga shawara , ba bisa ga umarni ba .
Da ma a ce kowa kamar ni yake mana ! Sai dai kowa da irin baiwar da Allah ya yi masa , wani iri kaza , wani kuma iri kaza .
Abin da na gani ga waɗanda ba su yi aure ba , da kuma mata gwauraye , ya kyautu a gare su su zauna ba aure kamar yadda nake .
In kuwa ba za su iya kamewa ba , to , sai su yi aure . Ai , gwamma dai a yi aure da sha'awa ta ci rai .
Masu aure kuwa ina yi musu umarni , ba kuwa ni ba , Ubangiji ne , cewa kada mace ta rabu da mijinta
( in kuwa ta rabu da shi , sai ta zauna haka ba aure , ko kuwa ta sāke shiryawa da mijinta ) , miji kuma kada ya saki matarsa .
Ga sauran , ni nake faɗa , ba Ubangiji ba , in wani ɗan'uwa yana da mace marar ba da gaskiya , ta kuma yarda su zauna tare , to , kada ya rabu da ita .
Mace kuma mai miji marar ba da gaskiya , ya kuwa yarda su zauna tare , to , kada ta rabu da shi .
Don miji marar ba da gaskiya , a tsarkake yake a wajen matarsa . Mace marar ba da gaskiya kuma , a tsarkake take a wajen mijinta . In ba haka ba , zai zamana 'ya'yanku ba masu tsarki ba ne , amma ga hakika masu tsarki ne .
In kuwa shi , ko ita , marar ba da gaskiya ɗin yana son rabuwa , to , sai su rabu . A wannan hali , ɗan'uwa ko 'yar'uwa mai bi , ba tilas a kansu , domin Allah ya kira mu ga zaman lafiya .
Ke mace , ina kika sani ko za ki ceci mijinki ? Kai miji , ina ka sani ko za ka ceci matarka ?
Sai dai kowa ya yi zaman da Ubangiji ya sa masa , wanda kuma Allah ya kira shi a kai . Haka nake umarni a dukan Ikilisiyoyi .
Duk wanda Allah ya kira , wanda dā ma yake da kaciya , to , kada ya nemi zama marar kaciya . Wanda kuwa ya kira yana marar kaciya , to , kada ya nema a yi masa kaciya .
Don kaciya da rashin kaciya ba sa hassala kome , sai dai kiyaye umarnin Allah .
Kowa yă zauna a maƙamin da Allah ya kiraye shi .
In ya kira ka kana bawa , kada ka damu . In kuwa kana iya samun 'yanci , ai , sai ka samu .
Wanda aka kiraye shi ga tafarkin Ubangiji yana bawa , ai , 'yantacce ne na Ubangiji ne . Kuma , wanda aka kira shi yana ɗa , bawa ne na Almasihu .
Da tamani aka saye ku . Kada fa ku zama bayin mutane .
To , 'yan'uwa , duk halin da aka kira mutum a ciki , sai ya zauna a kai , yana zama tare da Allah .
A game da matan da ba su yi aure ba kuwa , ba ni da wani umarnin Ubangiji , amma ina ba da ra'ayina ne a kan ni amintacce ne , bisa ga jinƙan Ubangiji .
Na dai ga ya yi kyau mutum ya zauna yadda yake , saboda ƙuncin nan da yake gabatowa .
In da igiyar aure a wuyanka , to , kada ka nemi tsinkewa . In kuwa ba igiyar aure a wuyanka , to , kada ka nemi aure .
Amma kuwa in ka yi aure , ba ka yi zunubi ba , ko budurwa ma ta yi aure , ba ta yi zunubi ba . Duk da haka dai , duk masu yin aure za su ji jiki , niyyata kuwa in sawwaƙe muku .
Abin da nake nufi 'yan'uwa , lokacin da aka ƙayyade ya ƙure . A nan gaba masu mata su zauna kamar ba su da su ,
masu kuka kamar ba kuka suke yi ba , masu farin ciki ma kamar ba farin ciki suke yi ba , masu saye kuma kamar ba su riƙe da kome ,
masu moron duniya kuma , kada su ba da ƙarfi ga moronta . Don yayin duniyar nan mai shuɗewa ne .
Ina so ku 'yantu daga damuwa . Mutum marar aure yakan tsananta kula da sha'anin Ubangiji , yadda zai faranta wa Ubangiji rai .
Mutum mai aure kuwa , yakan tsananta kula da sha'anin duniya , yadda zai faranta wa matarsa rai .
Hankalinsa ya rabu biyu ke nan . Mace marar aure , ko budurwa , takan tsananta kula da sha'anin Ubangiji , yadda za ta kasance tsattsarka a jiki , da kuma a rai . Mace mai aure kuwa takan tsananta kula da sha'anin duniya , yadda za ta faranta wa mijinta rai .
Na faɗi haka ne , don in taimake ku , ba don in ƙuntata muku ba , sai dai don in kyautata zamanku , da nufin ku himmantu ga bautar Ubangiji ba da raba hankali ba .
Ga zancen 'ya budurwa , wadda ta zarce lokacin aure , idan mahaifinta ya ga bai kyauta mata ba , in kuwa hali ya yi , sai ya yi abin da ya nufa , wato , a yi mata aure , bai yi zunubi ba .
In kuwa ya zamana ba lalle ne ya yi wa 'yar tasa budurwa aure ba , amma ya tsai da shawara bisa ga yadda ya nufa , ya kuma ƙudura sosai a ransa , a kan tsare ta , to , haka daidai ne .
Wato , wanda ya yi wa 'yar tasa budurwa aure , ya yi daidai , amma wanda bai aurar da ita ba , ya fi shi .
Igiyar aure tana wuyan mace , muddin mijinta yana da rai . In kuwa mijinta ya mutu , to , tana da dama ta auri wanda take so , amma fa , sai mai bin Ubangiji .
Amma a nawa ra'ayi , za ta fi farin ciki , in ta zauna a yadda take . A ganina kuwa ina da Ruhun Allah .
To , yanzu a game da abubuwan da aka yanka wa gumaka , mun sani dukanmu muna da ilimi . Ilimi yakan kumbura mutum , ƙauna kuwa takan inganta shi .
Duk mai gani ya san wani abu , ai , har a yanzu , bai san yadda ya kamata ya sani ba .
In kuwa wani na ƙaunar Allah , to , Allah ya san shi .
A game da cin abin da aka yanka wa gumaka kuwa , mun sani , duk duniyar nan gunki yana a matsayin abin da babu ne , da kuma , babu wani Allah sai ɗaya .
Ko da yake , akwai waɗanda ake kira alloli a sama ko a ƙasa , don kuwa akwai “ alloli ” da “ iyayengiji ” da yawa ,
duk da haka dai , a gare mu kam , Allah ɗaya ne , wato Uba , wanda dukkan abubuwa suke daga gare shi , wanda mu kuma zamansa muke yi , Ubangiji kuma ɗaya ta gare shi muka kasance .
Amma dai ba kowa ne yake da wannan sani ba . Amma waɗansu ta wurin sabawarsu da al'amuran gunki har yanzu , sukan ci naman da suka ɗauka kamar an yanka wa gunki ne . Saboda haka lamirinsu , da yake rarrauna ne , ya ƙazantu .
Abinci ba zai ƙare mu a game da Allah ba . In mun ci , ba mu ƙaru ba , in kuma ba mu ci ba , ba mu ragu ba .
Sai dai ku lura , kada 'yancin nan naku ya zama abin sa tuntuɓe ga waɗanda ba su tsai da zuciyarsu ba .
Amma in wani mutum , wanda yake da rarraunan lamiri , ya gan ka , kai da kake da sani , kana ci a ɗakin gunki , ashe , wannan ba zai ƙarfafa lamirinsa har ya ci abincin da aka miƙa wa gunki ba ?
Wato , ta sanin nan naka , sai a rushe rarraunan nan , ɗan'uwa ne kuwa wanda Almasihu ya mutu dominsa !
Ta haka ne kuke yi wa Almasihu laifi , wato ta wurin yi wa 'yan'uwanku laifi , kuna rushe rarraunan lamirinsu .
Saboda haka in dai cin nama ya sa ɗan'uwana tuntuɓe , har abada ba zan ƙara cin nama ba , don haka in sa ɗan'uwana tuntuɓe .
Ni ba ɗa ba ne ? Ba kuma manzo ba ne ? Ban ga Yesu Ubangijinmu ba ne ? Ku ba aikina ba ne a cikin Ubangiji ?
Ai , ko waɗansu ba su ɗauke ni a kan manzo ba , lalle ku kam , ni manzo ne a gare ku , domin kuwa ku ne tabbatar manzancina a gaban Ubangiji .
Wannan ita ce kariyata ga masu son tuhumata .
Ashe , ba mu da iko a ba mu ci da sha ?
Ba mu da ikon tafiya da matarmu ta aure mai bi , kamar yadda sauran manzanni , da 'yan'uwan Ubangiji , da kuma Kefas suke yi ?
Ko kuwa dai ni da Barnaba ne kawai , ba mu da iko a ɗauke mana aikin ci da kai ?
Wa yake yin aikin soja , sa'an nan ya ci da kansa ? Wa zai shuka garkar inabi , ya kasa cin 'ya'yan ? Wa zai yi kiwon garke , ya kasa shan nonon ?
Wato , ina faɗar haka bisa ga ra'ayin mutum kawai ne ? Ba haka ma Attaura ta faɗa ba ?
Ai , haka yake a rubuce a Shari'ar Musa cewa , “ Kada ka sa wa takarkari takunkumi a sa'ad da yake sussuka . ” Da shanu ne kawai Allah yake kula ?
Ba saboda mu musamman yake magana ba ? Hakika saboda mu ne aka rubuta . Ai , ya kamata mai noma ya yi noma da sa zuciya , mai sussuka kuma ya yi sussuka da sa zuciya ga samun rabo daga amfanin gonar .
Da yake mun shuka iri na ruhu a zuciyarku , to , wani ƙasaitaccen abu ne , in mun mori amfaninku irin na duniya ?
Da yake waɗansu sun mori halaliyarsu a game da ku , ashe ba mu muka fi cancanta ba ? Duk da haka ba mu mori wannan halaliya ba , sai dai muna jure wa kome , don ta ko ƙaƙa kada mu hana bisharar Almasihu yaɗuwa .
Ashe , ba ku sani ba , masu hidima a Haikali daga nan suke samun abincinsu ? Masu hidimar bagadi kuma , a nan suke samun rabo daga hadayar da aka yanka ?
Haka nan kuma Ubangiji ya yi umarni , cewa , ya kamata masu sanar da bishara , a cishe su albarkacin bishara .
Amma ni kam , ban mori ko ɗaya daga cikin halaliyan nan ba , ba kuma ina rubuta wannan ne , don a yi mini haka ba . Ai , gara in mutu a kan wani ya banzanta mini fahariyata .
Don ko da yake ina yin bishara , ba na fahariya da haka , gama tilas ne a gare ni . Kaitona in ba na yin bishara !
Da da ra'ina nake yi , da sai a biya ni . Amma da yake ba ni da ra'ina ba ne , an danƙa mini amana ke nan .
Ina kuma hakkina ? To , ga shi . A duk lokacin da nake yin bishara , sona in yi ta a kyauta , kada in ƙurashe halaliyata a game da bishara .
Ko da yake ni ba bawan kowa ba ne , na mai da kaina bawan kowa , domin in rinjayi mutane masu yawa .
Ga Yahudawa , sai na zama kamar Bayahude , domin in rinjayi Yahudawa . Ga waɗanda Shari'a take iko da su , sai na zama kamar wanda Shari'a take iko da shi , ko da yake ba Shari'a take iko da ni ba , domin in rinjayi waɗanda Shari'a take iko da su ne .
Ga marasa Shari'a kuwa , sai na zama kamar marar Shari'a , ba cewa ba wata shari'ar Allah da take iko da ni ba , a'a , shari'ar Almasihu na iko da ni , domin in rinjayi marasa Shari'a ne .
Ga raunana , sai na zama kamar rarrauna domin in rinjayi raunana . Na zama kowane irin abu ga kowaɗanne irin mutane , domin ta ko ƙaƙa in ceci waɗansu .
Na yi wannan ne duk saboda bishara , domin in sami rabo a cikin albarkarta .
Ashe , ba ku sani ba , a wajen tsere dukan masu gudu suna ƙoƙarin tsere wa juna , amma ɗaya ne kaɗai yake samun kyautar ci ? To , sai ku yi ta gudu haka nan , don ku ci .
Duk masu wasan gasa , sukan hori kansu ta kowane hali . Su kam , suna yin haka ne , don su sami lada mai lalacewa , mu kuwa marar lalacewa .
To , ni ba gudu nake yi ba wurin zuwa ba , dambena kuwa ba naushin iska nake yi ba .
Amma ina azabta jikina ne , don in bautar da shi , kada bayan da na yi wa waɗansu wa'azi , ni da kaina a yar da ni .
To , ina so ku sani , 'yan'uwa , dukan kakanninmu an kara su ne a ƙarƙashin gajimare , dukansu kuma sun ratsa ta cikin bahar .
Dukansu kuwa an yi musu baftisma ga bin Musa a cikin gajimaren , da kuma bahar ɗin .
Duka kuwa sun ci abincin nan na ruhu ,
duk kuma sun sha ruwan nan na ruhu . Domin sun sha ruwa daga Dutsen nan na ruhu , wanda ya yi tafiya tare da su . Dutsen nan kuwa Almasihu ne .
Duk da haka Allah bai yi murna da yawancinsu ba , har aka karkashe su a jeji .
To , ai , waɗannan abubuwa gargaɗi ne a gare mu , kada mu yi marmarin mugayen abubuwa , kamar yadda suka yi .
Kada fa ku zama matsafa kamar yadda waɗansunsu suke . A rubuce yake cewa , “ Jama'a sun zauna garin ci da sha , suka kuma tashi suka yi ta rawa . ”
Kada fa mu yi fasikanci yadda waɗansunsu suka yi , har mutum dubu ashirin da uku suka zuba a rana ɗaya tak .
Kada kuma mu gwada Ubangiji yadda waɗansu suka yi , har macizai suka hallaka su .
Kada kuma mu yi gunaguni yadda waɗansu suka yi , har mai hallakarwa ya hallaka su .
To , duk wannan ya same su ne a kan misali , an kuma rubuta shi ne don a gargaɗe mu , mu da ƙarshen zamani ya zo mana .
Don haka duk wanda yake tsammani ya kahu , ya mai da hankali kada ya fāɗi .
Ba wani gwajin da ya taɓa samunku , wanda ba a saba yi wa ɗan adam ba . Allah mai alkawari ne , ba zai kuwa yarda a gwada ku fin ƙarfinku ba , amma a game da gwajin sai ya ba da mafita , yadda za ku iya jure shi .
Saboda haka , ya ƙaunatattuna , ku guji bautar gumaka .
Ina magana da ku a kan ku mahankalta ne fa , ku duba da kanku ku ga abin da make faɗa .
Ƙoƙon nan na yin godiya , wanda muke gode wa Allah saboda shi , ashe , ba tarayya ne ga jinin Almasihu ba ? Gurasar nan da muke gutsuttsurawa kuma , ashe , ba tarayya ce ga jikin Almasihu ba ?
Da yake gurasar nan ɗaya ce , ashe kuwa , mu da muke da yawa jiki ɗaya ne , gama mu duk gurasa ɗaya muke ci .
Ku dubi ɗabi'ar Isra'ila . Ashe , waɗanda suke ci daga hadayu , ba tarayya suke yi da bagadin hadaya ba ?
Me nake nufi ke nan ? Abin da aka yanka wa gumakan ne ainihin wani abu , ko kuwa gunkun ne ainihin wani abu ?
A'a ! Na nuna ne kawai cewa abin da al'ummai suke yankawa , ga aljannu suke yanka wa , ba Allah ba . Ba na fa so ku zama abokan tarayya da aljannu .
Ba dama ku sha a ƙoƙon Ubangiji , ku kuma sha a na aljannu . Ba dama ku ci abinci a teburin Ubangiji , ku kuma ci a na aljannu .
Ashe , har mā tsokani Ubangiji ya yi kishi ? Mun fi shi ƙarfi ne ?
“ Dukan abubuwa halal ne , ” amma ba dukan abubuwa ne masu amfani ba . “ Dukan abubuwa halal ne , ” amma ba dukan abubuwa ne suke ingantawa ba .
Kada kowa ya nemi ya kyautata wa kansa , sai dai ya kyautata wa ɗan'uwansa .
Ku ci kowane irin abu da ake sayarwa a mahauta , ba tare da tambaya ba saboda lamiri .
Don an rubuta , “ Duniya ta Ubangiji ce , da duk abin da ke cikinta . ”
In wani a cikin marasa ba da gaskiya ya kira ku cin abinci , kuka kuwa yarda ku tafi , sai ku ci duk irin da aka sa a gabanku , ba tare da tambaya ba saboda lamiri .
In kuwa wani ya ce muku , “ An yanka wannan saboda gunki ne fa , ” to , kada ku ci , saboda duban mutuncin wannan mai gaya muku , da kuma saboda lamiri ,
nasa lamiri fa na ce , ba naka ba . Don me fa lamirin wani zai soki 'yancina ?
In na yi godiya ga Allah a kan abincina , saboda me za a zarge ni a kan abin da na ci da godiya ga Allah ?
To , duk abin da kuke yi , ko ci , ko sha , ku yi kome saboda ɗaukakar Allah .
Kada ku zama abin tuntuɓe ga Yahudawa ko al'ummai ko ikilisiyar Allah ,
kamar dai yadda nake ƙoƙarin kyautata wa dukan mutane a cikin duk abin da nake yi , ba nema wa kaina amfani nake yi ba , sai dai in amfani mutane da yawa , don su sami ceto .
Ku yi koyi da ni kamar yadda nake koyi da Almasihu .
Ina yaba muku ne don kuna tunawa da ni a cikin kowace harka , kuna kuma riƙe ka'idodin nan da kyau , daidai yadda na ba ku .
Amma fa ina so ku fahimci cewa , shugaban kowane mutum Almasihu ne , shugaban kowace mace kuwa mijinta ne , shugaban Almasihu kuma Allah ne .
Duk mutumin da ya yi addu'a ko ya yi annabci kansa a rufe , ya wulakanta shugabansa ke nan .
Amma duk matar da ta yi addu'a , ko ta yi annabci da kanta a buɗe , ta wulakanta shugabanta ke nan , duk ɗaya ne da an aske kanta ma .
In mace ta ƙi rufe kanta , to , sai ta sausaye gashinta . In kuwa abin kunya ne a yi wa mace sausaye ko kundumi , to , sai ta rufe kanta .
Namiji kam , bai kamata ya rufe kansa ba , tun da yake shi kamannin Allah ne , abin alfahari ga Allah kuma . Amma mace abar taƙamar namiji ce .
( Don kuwa namiji ba daga jikin mace yake ba , amma matar daga jikin namiji take .
Ba a kuma halicci namiji don mace ba , sai dai mace don namiji . )
Shi ya sa ya kamata mace ta rufe kanta , wato , alamar ikon namiji , saboda mala'iku .
Duk da haka , a cikin Ubangiji , mace ba a rabe take da namiji ba , haka kuma namiji ba a rabe yake da mace ba .
Wato kamar yadda mace take daga namiji , haka namiji kuma haihuwar mace ne . Amma dukkan abubuwa daga Allah suke .
Ku kanku ku duba fa ku gani . Ya dace da mace ke nan ta yi addu'a ga Allah da kanta a buɗe ?
Ashe , ko ɗabi'a ma ba ta nuna muku cewa namiji ya yi gizo , abin kunya ne ba ?
In kuwa mace tana da gashi , ba alfarmarta ce ba ? Gama don rufin kai ne aka yi mata gashin .
In kuwa wani yana da niyyar gardama , to , mu dai ba mu san wata al'ada ba , ikilisiyoyin Allah kuma haka .
A game da umarnin nan kuwa , ban yaba muku ba , taruwarku ba ta kirki ba ce , ta rashin kirki ce .
To , da farko dai sa'ad da kuka taru , taron ikilisiya , na ji har akwai rarrabuwa a tsakaninku , har na fara yarda da zancen .
Don lalle ne a sami tsattsaguwa a tsakaninku , don a iya rarrabewa da waɗanda suke amintattu a cikinku .
Ashe kuwa , in kun taru gu ɗaya , ba jibin Ubangiji kuke ci ba !
Domin a wajen cin abinci , kowa yakan dukufa a kan akushinsa , ga wani yana jin yunwa , ga wani kuwa ya sha ya bugu .
A ! Ba ku da gidajen da za ku ci ku sha a ciki ne ? Ko kuwa kuna raina Ikilisiyar Allah ne , kuna kuma muzanta waɗanda ba su da kome ? To , me zan ce muku ? Yaba muku zan yi a kan wannan matsala ? A'a , ba zan yaba muku ba .
Abin nan kuwa da na karɓa a gun Ubangiji , shi ne na ba ku , cewa Ubangiji Yesu , a daren da aka bashe shi , ya ɗauki gurasa ,
bayan da ya yi godiya ga Allah kuma , sai ya gutsuttsura , ya ce , “ Wannan jikina ne , wanda yake saboda ku . Ku riƙa yin haka tunawa da ni . ”
Haka kuma bayan jibin , sai ya ɗauki ƙoƙo , ya ce , “ Ƙoƙon nan na Sabon Alkawari ne , da aka tabbatar da shi da jinina . Ku yi haka duk a sa'ad da kuke sha , domin tunawa da ni . ”
Wato , duk sa'ad da kuke cin gurasar nan , kuke kuma sha a ƙoƙon nan , kuma ayyana mutuwar Ubangiji ke nan , har sai ya dawo .
Saboda haka duk wanda ya ci gurasar nan , ko ya sha a ƙoƙon nan na Ubangiji da rashin cancanta , ya yi laifin wulakanta jikin Ubangiji da jininsa ke nan .
Sai dai kowa ya auna kansa , sa'an nan ya ci gurasar , ya kuma sha a ƙoƙon .
Kowa ya ci , ya kuma sha , ba tare da faɗaka da jikin Ubangiji ba , ya jawo wa kansa hukunci ke nan , ta wurin ci da sha da ya yi .
Shi ya sa da yawa daga cikinku suke da rashin lafiya da rashin ƙarfi , har ma waɗansu da dama suka yi barci .
Amma in da za mu auna kanmu sosai , da ba za a hukunta mu ba .
In kuwa Ubangiji ne yake hukunta mu , to , muna horuwa ke nan , don kada a yanke mana hukunci tare da sauran duniya .
Saboda haka , ya 'yan'uwana , in kuka taru don cin abinci , sai ku jiraci juna .
In kuwa wani yana jin yunwa , sai ya ci a gida , kada ya zamana taronku ya jawo muku hukunci . Batun sauran abubuwa kuwa , zan ba da umarni a kai sa'ad da na zo .
A yanzu kuma 'yan'uwa , a game da baye-baye na ruhu , ba na so ku rasa sani .
Kun sani fa a sa'ad da kuke bin al'ummai , an juyar da ku ga bin gumakan nan marasa baki yadda aka ga dama .
Don haka nake sanar da ku , cewa ba mai magana ta wurin ikon Ruhun Allah sa'an nan ya ce , “ Yesu la'ananne ne ! ” Haka kuma ba mai iya cewa , “ Yesu Ubangiji ne , ” sai ta wurin ikon Ruhu Mai Tsarki .
To , akwai baiwa iri iri , amma Ruhu ɗaya ne .
Akwai fanni iri iri na ibada , amma Ubangiji ɗaya ne .
Akwai kuma aiki iri iri , amma Allah ɗaya yake iza kowa ga yin kowannensu .
An yi wa kowanne baiwa da wani buɗi na Ruhu , don kyautata wa duka .
Wani an yi masa baiwa da koyar da hikima ta wurin Ruhu , wani kuma da koyar da sani ta wurin wannan Ruhu .
Wani kuwa an yi masa baiwa da bangaskiya ta wurin Ruhun nan , wani kuma baiwar warkarwa ta wurin Ruhun nan ,
wani kuma yin mu'ujizai , wani kuma annabci , wani kuma baiwar rarrabe ruhu da aljani , wani kuma iya harshe iri iri , wani kuma fassara harsuna .
Dukan waɗannan Ruhu ɗaya ne da yake iza su , yake kuma rarraba wa ko wannensu yadda ya nufa .
Wato kamar yadda jiki yake guda , yake kuma da gaɓoɓi da yawa su gaɓoɓin kuwa ko da yake suna da yawa , jiki guda ne , to , haka ga Almasihu .
Dukanmu an yi mana baftisma ta wurin Ruhu guda , mu zama jiki guda , Yahudawa ko al'ummai , bayi ko 'ya'ya , dukanmu kuwa an shayar da mu Ruhu guda .
Jiki ba gaba ɗaya ba ne , gaɓoɓi ne da yawa .
Da ƙafa za ta ce , “ Da yake ni ba hannu ba ce , ai , ni ba gaɓar jiki ba ce , ” faɗar haka ba za ta raba ta da zama gaɓar jikin ba .
Da kuma kunne zai ce , “ Da yake ni ba ido ba ne , ai , ni ba gaɓar jiki ba ne , ” faɗar haka ba za ta raba shi da zama gaɓar jikin ba .
Da dukan jiki ido ne , da me za a ji ? Da dukan jiki kunne ne , da me za a sansana ?
Amma ga shi , Allah ya shirya gaɓoɓin jiki , kowaccensu yadda ya nufa .
Da dukan jikin gaɓa ɗaya ne , da ina sauran jikin ?
Amma ga shi , akwai gaɓoɓi da yawa , jiki kuwa ɗaya .
Ba dama ido ya ce wa hannu , “ Ba ruwana da kai , ” ko kuwa kai ya ce wa ƙafafu , “ Ba ruwana da ku . ”
Ba haka yake ba , sai ma gaɓoɓin da ake gani kamar raunana , su ne wajibi ,
gaɓoɓin jiki kuma da ake gani kamar sun kasa sauran daraja , mukan fi ba su martaba . Ta haka gaɓoɓinmu marasa kyan gani , akan ƙara kyautata ganinsu .
Gaɓoɓinmu masu kyan gani kuwa ba sai an yi musu kome ba . Amma Allah ya harhaɗa jiki , yana ba da mafificiyar martaba ga ƙasƙantacciyar gaɓa ,
kada rashin haɗa kai ya kasance ga jiki , sai dai gaɓoɓin su kula da juna , kula iri ɗaya .
Ta haka , in wata gaɓa ta ji ciwo , duk sai su ji ciwo tare , in kuwa an yabi wata , duk sai su yi farin ciki tare .
To , ku jikin Almasihu ne , kowannenku kuwa gaɓarsa ne .
A cikin ikilisiya , Allah ya sa waɗansu su zama , na farko manzanni , na biyu annabawa , na uku masu koyarwa , sa'an nan sai masu yin mu'ujizai , sai masu baiwar warkarwa , da mataimaka , da masu tafiyar da Ikilisiya , da kuma masu magana da harsuna iri iri .
Shin , duka manzanni ne ? Ko duka annabawa ne ? Ko duk masu koyarwa ne ? Su duka masu yin mu'ujizai ne ?
Duka ne suke da baiwar warkarwa ? Duka ne ke magana da waɗansu harsuna ? Ko kuwa duka ne suke fassara ?
Sai dai ku himmantu ga neman mafafitan baye-baye . Har ma zan nuna muku wata hanya mafificiya nesa .
Ko da zan yi magana da harsunan mutane , har da na mala'iku , amma ya zamana ba ni da ƙauna , na zama ƙararrawa mai yawan ƙara ke nan , ko kuwa kuge mai amo .
Ko da zan yi annabci , ina kuma fahimtar dukkan asiri , da dukkan ilimi , ko da kuma ina da matuƙar bangaskiya , har yadda zan iya kawar da duwatsu , muddin ba ni da ƙauna , to , ni ba kome ba ne .
Ko da zan sadaukar da duk abin da na mallaka , in kuma ba da jikina a ƙone , in har ba ni da ƙauna , to , ban amfana da kome ba .
Ƙauna tana sa haƙuri da kirki . Ƙauna ba ta sa kishi , ba ta yin kumbura .
Ƙauna ba ta sa ɗaga kai ko rashin kārā , ƙauna ba ta sa sonkai , ba ta jin tsokana , ba ta riƙo .
Ƙauna ba ta sa yin farin ciki da mugunta , sai dai da gaskiya .
Ƙauna tana sa daurewa a cikin kowane hali , da bangaskiya a cikin kowane hali , haka kuma sa zuciya a cikin kowane hali , da jimiri a cikin kowane hali .
Ƙauna ba ta ƙarewa har abada . Annabci zai shuɗe , harsuna za su ɓace , ilimi kuma zai bushe .
Ai , hakika iliminmu ba cikakke ba ne , annabcinmu kuma ba cikakke ba ne .
Sa'ad da kuwa cikakken ya zo , sai ɗan kiman nan ya shuɗe .
Sa'ad da nake yaro , nakan yi magana irin ta ƙuruciya , nakan yi tunani irin na ƙuruciya , nakan ba da hujjojina irin na ƙuruciya . Da na isa mutum kuwa , sai na bar halin ƙuruciya .
Gama yanzu kamar a madubi muke gani duhu duhu , a ranar nan kuwa za mu gani ido da ido . A yanzu sanina sama sama ne , a ranar nan kuwa zan fahimta sosai , kamar yadda aka fahimce ni sosai .
To , a yanzu abubuwan nan uku sun tabbata , bangaskiya , da bege , da kuma ƙauna , amma duk mafi girma a cikinsu ita ce ƙauna .
Ku nace wa ƙauna , ku kuma himmantu ga neman bayebaye na ruhu , tun ba ma na yin annabci ba .
Duk wanda yake magana da wani harshe , ba da mutane yake magana ba , da Allah yake yi , ba kuwa wanda yake fahimtarsa , domin asirtattun a al'amura yake ambato ta wurin Ruhu .
Wanda kuwa yake yin annabci , mutane yake yi wa magana domin ya inganta su , ya ƙarfafa su , ya ta'azantar da su .
Duk wanda yake magana da wani harshe , kansa yake ingantawa . Mai yin annabci kuwa , ikilisiya yake ingantawa .
To , ina so dukanku ku yi magana da waɗansu harsuna dabam , amma na fi so ku yi annabci . Wanda yake yin annabci , ya fi mai magana da waɗansu harsuna , sai ko in wani ya yi masa fassara , domin a inganta ikilisiya .
To , 'yan'uwa , in na zo muku ina magana da waɗansu harsuna , amfanin me zan yi muku in ban zo muku da wani bayani , ko ilimi , ko annabci , ko koyar da Maganar Allah ba ?
In abubuwan nan marasa rai , kamar su sarewa da molo , muryarsu ba ta fita sosai ba , yaya wani zai san abin da ake busawa ko kaɗawa ?
In ba a busa ƙaho sosai ba , wa zai yi shirin yaƙi ?
Haka ma yake a gare ku . In kun yi magana da wani harshe , wanda ba a fahimta ba , yaya wani zai san abin da ake faɗa ? Kun yi magana a banza ke nan !
Hakika akwai harsuna iri iri a duniya , ba kuwa wanda ba shi da ma'ana .
In kuwa ba na jin harshen , sai in zama bare ga mai maganar , mai maganar kuma ya zama bare a gare ni .
Haka ma yake a gare ku . Tun da ya ke kun ɗokanta da samun bayebaye na Ruhu , sai ku himmantu ku ba da ƙarfinku ga inganta ikilisiya .
Saboda haka duk mai magana da wani harshe , sai ya yi addu'a a yi masa baiwar fassara .
In na yi addu'a da wani harshe , ruhuna ne yake addu'a , amma tunanina bai amfana kowa ba .
To , ƙaƙa ke nan ? Zan yi addu'a da ruhuna , zan kuma yi a game da tunanina . Zan yi waƙar yabon Allah da ruhuna , zan yi a game da tunanina .
In ba haka ba , in ka gode wa Allah da ruhu kawai , ta yaya wanda ke jahili zai ce , “ Amin , ” a kan godiyar da kake yi , in bai san abin da kake faɗa ba ?
Ko da yake ka gode wa Allah sosai , ai , ɗan'uwanka bai ƙaru da kome ba .
Na gode Allah ina magana da waɗansu harsuna fiye da ku duka .
Duk da haka dai a taron ikilisiya na gwammace in faɗi kalmomi biyar a game da tunanina , domin in karantar da waɗansu , da in faɗi kalmomi dubu goma da wani harshe .
Ya ku 'yan'uwa , kada ku yi hankali irin na yara , sai dai a wajen mugunta , ku yi halin jarirai , amma a wajen hankali ku yi dattako .
A rubuce yake a cikin littattafai masu tsarki cewa , “ Zan yi magana da jama'an nan ta wurin mutane masu baƙin harsuna , da kuma ta harshen baƙi , duk da haka kuwa ba za su saurare ni ba , in ji Ubangiji . ”
Wato , ashe , harsuna a kan alamu suke , ba ga masu ba da gaskiya ba , sai dai ga marasa ba da gaskiya . Annabci kuwa domin masu ba da gaskiya ne , ba don marasa ba da gaskiya ba .
Saboda haka , in dukan ikilisiya ta taru , kowa kuma yana magana da wani harshe dabam , waɗansu jahilai kuma ko marasa ba da gaskiya suka shigo , ashe , ba sai su ce kun ruɗe ba ?
In kuwa kowa yana yin annabci , wani kuma marar ba da gaskiya ko jahili ya shigo , sai maganar kowa ta ratsa shi , ya kamu a ransa ta maganar kowa ,
asiran zuciyarsa kuma su tonu . Ta haka sai ya fāɗi ya yi wa Allah sujada , yana cewa lalle Allah na cikinku .
To , ƙaƙa abin yake ne , 'yan'uwa ? Duk sa'ad da kuka taru , wani yakan yi waƙar yabon Allah , wani kuma koyar da Maganar Allah , wani bayani , wani yin magana da wani harshe , wani kuma fassara . Sai dai a yi kome don ingantawa .
In kuwa waɗansu za su yi magana da wani harshe , kada su fi mutum biyu , matuƙa uku , su ma kuwa bi da bi , wani kuma ya yi fassara .
In kuwa ba mai fassara , sai kowannensu ya yi shiru a cikin taron Ikilisiya , ya yi wa Allah magana a zuci .
Masu yin annabci kuma , sai dai biyu ko uku su yi magana , saura kuwa su auna maganar .
In kuwa an yi wa wani wanda yake zaune wani bayani , sai na farkon nan mai magana ya yi shiru .
Dukanku kuna iya yin annabci da ɗaya ɗaya , har kowa ya koya , ya kuma sami ƙarfafawa .
Annabawa suna sarrafa ruhohinsu na annabci ,
domin Allah ba Allahn ruɗu ba ne , na salama ne . Haka yake kuwa a duk ikilisyoyin tsarkaka .
Sai mata su yi shiru a cikin taron ikilisiya , don ba a ba su izinin yin magana ba , sai dai su bi , kamar dai yadda Attaura ma ta ce .
In akwai wani abin da suke so su sani , to , sai su tambayi mazansu a gida , don abin kunya ne mace ta yi magana a cikin taron ikilisiya .
A kanku ne maganar Allah ta fara , ko kuwa a gare ku kaɗai ta isa ?
In wani yana zato shi annabi ne , ko kuwa mai wata baiwa ta ruhu , to , sai ya fahimta , abin nan da nake rubuto muku umarni ne na Ubangiji .
In kuwa wani ya ƙi kula da wannan , shi ma sai a ƙi kula da shi .
Saboda haka , 'yan'uwa , sai ku himmantu ga samun baiwar yin annabci , kada kuma ku hana yin magana da waɗansu harsuna .
Sai dai a yi kome ta hanyar da ta dace , ya zauna a natse kuma .
A yanzu kuma , 'yan'uwa , zan tuna muku da bisharar da na sanar da ku , wadda kuka karɓa , wadda kuke bi ,
wadda kuma ake cetonku da ita , muddin kun riƙe maganar da na sanar da ku da kyau , in ba sama sama ne kuka gaskata ba .
Jawabi mafi muhimmanci da na sanar da ku , shi ne wanda na karɓo , cewa , Almasihu ya mutu domin zunubanmu , kamar yadda Littattafai suka faɗa ,
cewa an binne shi , an ta da shi a rana ta uku , kamar yadda Littattafai suka faɗa ,
ya kuma bayyana ga Kefas , sa'an nan ga sha biyun .
Sa'an nan ya bayyana ga 'yan'uwa fiye da ɗari biyar a lokaci guda , yawancinsu kuwa suna nan har zuwa yanzu , amma waɗansu sun yi barci .
Sa'an nan ya bayyana ga Yakubu , sa'an nan ga dukan manzanni .
Daga ƙarshen duka ya bayyana a gare ni , ni ma da nake kasasshe , marar cancanta .
Don ni ne mafi ƙanƙanta a cikin manzanni , ban ma isa a ce da ni manzo ba , saboda na tsananta wa Ikilisiyar Allah .
Amma saboda alherin Allah na zama yadda nake , alherin da ya yi mini kuwa ba a banza yake ba . Har ma na fi kowannensu aiki , ba kuwa ni ba , alherin Allah ne da yake zuciyata .
To , ko ni ne dai , ko kuma su ne , haka muke wa'azi , ta haka kuma kuka gaskata .
To , da yake ana wa'azin Almasihu a kan an tashe shi daga matattu , ƙaƙa waɗansunku suke cewa , babu tashin matattu ?
In dai babu tashin matattu , ashe , ba a ta da Almasihu ba ke nan .
In kuwa ba a ta da Almasihu ba , to , ashe , wa'azinmu a banza ne , bangaskiyarku kuma banza ce .
Sai ma ya zamana mun yi wa Allah shaidar zur ke nan , domin mun shaida Allah , cewa ya ta da Almasihu , wanda kuwa bai tasar ba , in da gaskiya ne ba a ta da matattu .
Don kuwa in ba a ta da matattu , ashe , Almasihu ma ba a ta da shi ba ke nan .
In kuwa ba a ta da Almasihu ba , ashe , bangaskiyarku banza ce , har yanzu kuma kuna tare da zunubanku .
Ashe , waɗanda suka yi barci a kan su na Almasihu , sun hallaka ke nan .
Da begenmu ga Almasihu domin wannan rai ne kaɗai , ai , da mun fi kowa zama abin tausayi .
Amma ga hakika an ta da Almasihu daga matattu , shi ne ma nunan fari na waɗanda suka yi barci .
Tun da yake mutuwa ta warin mutum ta faru , haka kuma tashin matattu ta wurin Mutum yake .
Kamar yadda duk ake mutuwa saboda Adamu , haka duk za a rayar da su saboda Almasihu .
Amma kowanne bi da bi , Almasihu ne nunan fari , sa'an nan a ranar komowarsa , waɗanda suke na Almasihu .
Sa'an nan sai ƙarshen , sa'ad da zai mayar wa Allah Uba mulki , bayan ya shafe dukkan sarauta da mulki da iko .
Domin kuwa lalle ne ya yi mulki , har ya take dukkan maƙiyansa .
Magabciyar ƙarshe da za a shafe , ita ce mutuwa .
“ Gama Allah ya sarayar da kome a ƙarƙashin ikonsa . ” Amma da aka ce , “ An sarayar da kome karƙashin ikonsa ” a fili yake shi wannan da ya sarayar da kome a ƙarƙashin ikonsa ɗin , a keɓe yake .
Sa'ad da kuma aka sarayar da kome a ƙarƙashin ikonsa ɗin , sa'an nan ne Ɗan da kansa shi ma zai sarayar da kansa ga wannan da ya sarayar da kome a ƙarƙashin ikonsa , domin Allah yă tabbata shi ne kome da kome .
In ba haka ba , mene ne nufin waɗanda ake yi wa baftisma saboda matattu ? In ba a ta da matattu sam , don me ake yi wa waɗansu baftisma saboda su ?
Don me kuma nake a cikin hatsari a kowane lokaci ?
Na hakikance 'yan'uwa , saboda taƙama da ku da nake yi a cikin Almasihu Yesu Ubangijinmu , a kowace rana sai na sallama raina ga mutuwa !
Idan bisa ga ra'ayin mutum ne , na yi kokawa da namomin jeji a Afisa , mece ce ribata in dai har ba a ta da matattu ? “ Ba sai mu yi ta ci da sha ba , da yake gobe za mu mutu ? ”
Kada fa a yaudare ku ! “ Zama da mugaye yakan ɓata halayen kirki . ”
Ku farka daga magagi , ku kama aikin adalci , ku daina yin zunubi . Waɗansu kam , ba su da sanin Allah . Na faɗi wannan ne don ku kunyata .
Watakila wani zai yi tambaya , “ Ta yaya ake ta da matattu ? Da wace irin kama kuma suke fitowa ? ”
Kai , marar azanci ! Abin da ka shuka , ai , ba zai tsiro ba sai ya mutu .
Abin da ka shuka kuma , ba shi ne ainihin abin da zai kasance ba , ƙawai , ko ta alkama ce , ko kuma , wata iri dabam .
Amma Allah yakan ba ta kama , yadda ya nufa , kowace ƙwaya da irin tata kama .
Don ba dukan tsoka ce iri ɗaya ba , mutane da irin tasu , dabbobi ma da irin tasu , tsuntsaye da irin tasu , kifaye kuma da irin tasu .
Akwai halitta irin ta Sama , akwai kuma irin ta ƙasa . Amma ɗaukakar irin ta Sama dabam , ɗaukakar irin ta ƙasa kuma dabam .
Ɗaukakar rana dabam , ta wata dabam , ta taurari kuma dabam . Wani tauraro kuwa yakan bambanta da wani a wajen ɗaukaka .
Haka kuma yake ga tashin matattu . Akan shuka su da halin ruɓa , akan kuma ta da su da halin rashin ruɓa .
Akan shuka da wulakanci , akan tasa da ɗaukaka , akan shuka da rashin ƙarfi , akan tasa da ƙarfi .
Akan shuka da jikin mutuntaka , akan tasa da jiki na ruhu . Da yake akwai jiki na mutuntaka , lalle kuma akwai jiki na ruhu .
Haka kuma yake a rubuce , “ Mutumin farko , Adamu , ya zama rayayyen taliki , ” Adamun ƙarshe kuwa Ruhu ne mai rayarwa .
Amma ba shi na Ruhun nan ne ya fara bayyana ba , na mutuntaka ne , daga baya kuma sai na Ruhu .
Mutumin farko daga ƙasa yake , na turɓaya ne . Na biyun kuwa daga Sama yake .
Kamar yadda shi na turɓayar nan yake , haka kuma waɗanda suke na turɓaya suke . Kamar yadda shi na Saman nan yake , haka kuma waɗanda suke na Sama suke .
Kamar yadda muka ɗauki siffar na turɓayar nan , haka kuma za mu ɗauki siffar na Saman nan .
Ina dai gaya muku wannan 'yan'uwa , ba shi yiwuwa jiki mai tsoka da jini ya sami gādo a Mulkin Allah , haka kuma mai ruɓa ba ya gādon marar ruɓa .
Ga shi , zan sanar da ku wani asiri ! Ba dukanmu ne za mu yi barci ba , amma dukanmu za a sauya kamanninmu ,
farat ɗaya da ƙyiftawar ido , da jin busar ƙaho na ƙarshe , domin za a busa ƙaho , za a kuma ta da matattu da halin rashin ruɓa , za a kuma sauya kamanninmu .
Domin lalle ne , marar ruɓa ya maye mai ruɓar nan , marar mutuwa kuma ya maye mai mutuwar nan .
Sa'ad da kuma marar ruɓa ya maye mai ruɓar nan , marar mutuwa kuma ya maye mai mutuwar nan , a sa'an nan ne fa maganar nan da take a rubuce za a cika ta , cewa , “ An shafe mutuwa da aka ci nasararta da ita . ”
“ Ke mutuwa , ina nasararki ? Ke mutuwa , ina ƙarinki ? ”
Ai , zunubi shi ne ƙarin mutuwa , Shari'a kuwa ita ce sanadin ƙarfin zunubi .
Godiya tā tabbata ga Allah wanda take ba mu nasara ta wurin Ubangijinmu Yesu Almasihu .
Don haka , ya 'yan'uwana , ƙaunatattu , ku tsaya a kafe , kullum kuna himmantuwa ga aikin Ubangiji , domin kuwa kun san famar da kuke yi saboda Ubangiji ba a banza take ba .
To , a yanzu kuma ga zancen ba da gudunmawa ga tsarkaka , kamar yadda na umarci ikilisiyoyin Galatiya , haka ku ma za ku yi .
A kowace ranar farko ta mako , kowannenku ya riƙa tanada wani abu , yana ajiyewa gwargwadon samunsa , kada sai na zo tukuna , a tara gudunmawa .
Sa'ad da na iso , sai in aiki waɗanda kuka amince da su da wasiƙa , su kai taimakonku Urushalima .
In ya kyautu ni ma in tafi , to , sai su raka ni .
Zan zo gare ku bayan na zazzaga ƙasar Makidoniya , don kuwa ta Makidoniya zan bi .
Watakila zan jima a wurinku , ko ma in ci damina , don ku yi mini rakiya duk da za ni .
Ba sona ne in gan ku a yanzu in wuce kawai ba , a'a , ina sa zuciya ma in yi kwanaki a wurinku , in Ubangiji ya yarda .
Amma zan dakata a Afisa har ranar Fentikos .
Don kuwa , an buɗe mini wata hanya mai fāɗi ta yin aiki mai amfani , akwai kuma magabta da yawa .
In Timoti ya zo , ku tabbata ya sami sakewa a cikinku , domin aikin Ubangiji yake yi kamar yadda nake yi .
Kada fa kowa ya raina shi . Ku raka shi lafiya , ya komo a gare ni , domin ina duban hanyarsa tare da 'yan'uwa .
Ga zancen ɗan'uwanmu Afolos kuwa , na roƙe shi ƙwarai , don ya zo wurinku , tare da saurar 'yan'uwa , amma ko kusa bai yi nufin zuwa a yanzu ba . Zai zo dai sa'ad da ya ga ya dace .
Ku zauna a faɗake , ku dāge ga bangaskiyarku , ku yi ƙwazo , ku yi ƙarfi .
Duk abin da za ku yi , ku yi shi da ƙauna .
To , 'yan'uwa , kun sani fa jama'ar gidan Istifanas su ne nunan fari a ƙasar Akaya , sun kuwa ba da kansu ga yi wa tsarkaka hidima .
Ina roƙonku ku yi wa irin waɗannan mutane biyayya , har ma ga duk waɗanda suke abokan aikinmu da wahalarmu .
Na yi farin ciki da zuwan Istifanas , da Fartunatas , da Akaikas , domin sun ɗebe mini kewarku .
Sun dai wartsakar da ni da kuma ku . Sai ku kula da irin waɗannan mutane .
Ikilisiyoyin ƙasar Asiya suna gaishe ku . Akila da Bilkisu , tare da ikilisiyar da ke taruwa a gidansu , suna gaishe ku da kyau da kyau saboda Ubangiji .
Dukan 'yan'uwa suna gaishe ku . Ku gaggai da juna da tsattsarkar sumba .
Ni Bulus , ni nake rubuta gaisuwar nan da hannuna .
Duk wanda ba ya ƙaunar Ubangiji yă zama la'ananne . Ubangijinmu fa suna zuwa !
Alherin Ubangijinmu Yesu yă tabbata a gare ku .
Ina gaishe ku duka , gaisuwar ƙauna , albarkar Almasihu Yesu .
Daga Bulus , manzon Almasihu Yesu da yardar Allah , da kuma ɗan'uwanmu Timoti , zuwa ga ikilisiyar Allah da take a Koranti , tare da dukan tsarkaka na duk ƙasar Akaya .
Alheri da salama na Allah Ubanmu , da na Ubangiji Yesu Almasihu tabbata a gare ku .
Godiya ta tabbata a gare shi , shi wanda yake Allah , da Uba na Ubangijinmu Yesu Almasihu , Uba mai yawan jinƙai , Allah na dukan ta'aziyya ,
shi da yake yi mana ta'aziyya a dukan wahalarmu , domin mu kuma mu iya ta'azantar da masu shan kowace irin wahala , da ta'aziyyar nan da mu ma muka samu a gun Allah .
Domin kuwa kamar yadda muke shan wuya ƙwarai , irin wadda Almasihu ya sha , haka kuma ake yi mana ta'aziyya ƙwarai , ta wurin Almasihu .
Ko ana wahalshe mu ma , ai , saboda ta'azantuwarku ce , da kuma lafiyarku . Ko ana ta'azantar da mu , ai , saboda ta'azantuwarku ce , wadda take sa ku , ku jure wa irin wuyan nan , da muke sha .
Sa zuciyarmu a kanku ƙaƙƙarfa ce , domin mun sani , kamar yadda kuka yi tarayya da mu a cikin shan wuya , haka kuma , za ku yi tarayya a cikin ta'aziyyar .
'Yan'uwa , ba ma so ku jahilta da wahalar da muka sha a ƙasar Asiya , domin kuwa mun ji jiki ƙwarai da gaske , har abin ya fi ƙarfinmu , har ma muka fid da tsammanin rayuwa .
Har ma muka ji kamar hukuncin kisa aka yi mana , wannan kuwa don kada mu dogara ga kanmu ne , sai dai ga Allah , mai ta da matattu .
Shi ne ya kuɓutar da mu daga muguwar mutuwa a fili , zai kuwa kuɓutar da mu , ga shi kuma muke dogara ya kuɓutar da mu har ila yau .
Ku ma sai ku taimake mu da addu'a , domin mutane da yawa su gode wa Allah , ta dalilinmu , saboda albarkar da aka yi mana , ta amsa addu'o'i masu yawa .
Fariyarmu ke nan , lamirinmu yana ba da shaida , cewa mun yi zaman tsarki a duniya da zuciya ɗaya , tsakani da Allah , tun ba mu a gare ku ba , ba bisa ga wayo irin na ɗan adam ba , sai dai bisa ga alherin Allah .
Domin wasiƙarmu zuwa gare ku , ba ta ƙunshi wani abu dabam ba , sai dai ainihin abin da kuka karanta kuka kuma fahimta , ina kuwa fata ku fahimta sosai da sosai ,
kamar yadda kuka riga kuka ɗan fahimce mu , cewa kwa iya yin fāriya da mu , kamar yadda mu ma za mu iya yi da ku , a ranar Ubangijinmu Yesu .
Saboda na amince da haka , shi ya sa na so zuwa wurinku da fari , domin ku sami albarka riɓi biyu .
Wato niyyata in bi a kanku in zai ni Makidoniya , in kuma komo wurinku daga Makidoniya , sa'an nan ku yi mini rakiya in zan tafi Yahudiya .
Ashe , a lokacin da na yi niyyar yin haka , wato na nuna rashin tsai da zuciya ke nan ? Ko kuwa shiririta nake yi kawai irin ta halin mutuntaka , in ce , “ I ” in koma in ce , “ A'a ? ”
Yadda ba shakka Allah yake mai alkawari , haka ma maganar da muka yi muku , ba shiririta a ciki .
Domin kuwa , Ɗan Allah , Yesu Almasihu , wanda ni , da Sila , da Timoti muka yi muku wa'azi , ai , ba shiririta a game da shi , har kullum a kan gaskiya yake .
Domin dukan alkawaran Allah cikarsu a gare shi take , ta wurinsa ne kuma muke faɗar “ Amin , ” domin a ɗaukaka Allah .
Domin kuwa , Allah shi ne mai tabbatar da mu da ku gaba ɗaya ga Almasihu , shi ne wanda ya shafe mu kuma .
Ya buga mana hatiminsa cewa mu nasa ne , ya kuma yi mana baiwa da Ruhunsa a zukatanmu , domin tabbatar da abin da zai yi a nan gaba .
Labudda , Allah shi ne mashaidina a kan cewa , musamman don sawwaƙe muku ne , na fāsa zuwa Koranti .
Ba cewa muna nuna muku iko a kan bangaskiyarku ba ne , a'a , sai dai muna aiki tare ne , domin ku yi farin ciki , domin a game da bangaskiyarmu kam , kuna tsaye kankan .
Na ƙudura a raina ba zan sāke zuwa wurinku in sa ku baƙin ciki ba .
To , in na sa ku baƙin ciki , wa zai faranta mini rai , in ba wanda na sa baƙin cikin ba ?
Na rubuto muku haka ne , don kada in na zo , waɗanda ya kamata su faranta mini rai , ya zamana sun sa ni baƙin ciki . Domin na amince da ku duka , cewa farin cikina naku ne ku duka .
Na rubuto muku ne ina a cikin wahala da baƙin ciki gaya , har da hawaye mai yawa , ba don in sa ku baƙin ciki ba , sai dai domin ku san irin tsananin ƙaunar da nake yi muku .
Amma in wani ya jawo baƙin ciki , ba ni kaɗai ya jawo wa ba , amma ga wani fanni , sai in ce dukanku ne ya jawo wa , ba tsanantawa nake yi ba .
Irin mutumin nan , horon nan da galibin jama'a suka yi masa , ai , ya isa haka .
Gara dai ku yafe masa , ku kuma ƙarfafa masa zuciya , don kada gayar baƙin ciki ya sha kansa .
Saboda haka , ina roƙonku ku tabbatar masa da ƙaunarku .
Na rubuto muku wannan takanas , domin in jarraba ku , in ga ko kuna yin biyayya ta kowace hanya .
Wanda kuka yafe wa kome , ni ma na yafe masa . Abin da na yafe kuwa , in dai har ma akwai abin yafewa , saboda ku ne na yafe masa , albarkacin Almasihu ,
don kada Shaiɗan ya ribace mu , gama mu ba jahilan makidodinsa ba ne .
To , sa'ad da na zo Taruwasa in yi bisharar Almasihu , ko da yake an buɗe mini hanya a cikin Ubangiji ,
duk da haka dai hankalina bai kwanta ba , domin ban tarar da ɗan'uwana Titus a can ba , saboda haka , sai na yi bankwana da su , na zarce na tafi Makidoniya .
Amma godiya ta tabbata ga Allah , shi da kullum yake yi mana jagaba mu ci nasara , albarkacin Almasihu , ta wurinmu kuma yake baza ƙanshin nan , na sanin Almasihu a ko'ina .
Don kuwa , a gun Allah mu ne ƙanshin Almasihu a cikin waɗanda ake ceto , da waɗanda suke a hanyar hallaka .
Ga na ƙarshe ɗin , ƙanshin nan warin mutuwa ne , mai kaiwa ga hallaka , ga na farkon kuwa , ƙanshin rai ne mai kaiwa ga rai . To , wa zai iya ɗaukar nauyin waɗannan abubuwa ?
Domin mu ba kamar mutane da yawa muke ba , masu yi wa Maganar Allah algus , mu kaifi ɗaya ne , kamar yadda Allah ya umarce mu , haka muke magana a gaban Allah , muna na Almasihu .
Wato , har ila yau , yabon kanmu za fara yi kuma ? Ko kuwa muna bukatar wasiƙun yabo ne zuwa gare ku , ko daga gare ku , kamar yadda waɗansu suke yi ?
Ai , ku kanku ku ne wasiƙarmu ta yabo , wadda aka rubuta a zukatanku , domin kowa yă san ta , ya kuma karanta ta .
A fili yake , ku wasiƙa ce ta Almasihu , ta hannunmu , ba kuwa rubutun tawada ba ne , amma na Ruhun Allah Rayayye ne , ba kuwa a kan allunan dutse aka rubuta ta ba , sai dai a zuci .
Wannan ita ce irin amincewarmu ga Allah ta wurin Almasihu .
Ba domin mun isar wa kanmu ba ne , har da za mu ce mu ne muke gudanar da wani abu , a'a , iyawarmu daga Allah take ,
domin shi ne ya iyar mana muka zama masu hidima na Sabon Alkawari , ba alkawarin rubutacciyar ka'ida ba , sai dai na Ruhu . Don kuwa rubutacciyar ka'ida , kisa take yi , Ruhu kuwa , rayarwa yake yi .
Aka zana hidimar Shari'ar Musa , wadda ƙarshenta mutuwa ce , a allunan duwatsu . An bayyana hidimar nan da babbar ɗaukaka , har Isra'ilawa suka kasa duban fuskar Musa saboda tsananin haskenta ( ga ta kuwa mai shuɗewa ce ) .
Ina misalin fifikon hidimar Ruhu mafi ɗaukaka ?
Gama idan hidimar da take jawo hukunci abar ɗaukakawa ce , to lalle hidimar da take jawo samun adalcin Allah ta fi ta ɗaukaka nesa .
Hakika a wannan hali , abin da dā take da ɗaukaka ya rasa ɗaukaka sam , saboda mafificiyar ɗaukakar da ta jice ta .
Domin in aba mai shuɗewa an bayyana ta da ɗaukaka , ashe , abin da yake dawwamamme , lalle ne ya kasance da ɗaukakar da ta fi haka nesa .
Tun da yake muna da sa zuciya irin wannan , to , muna magana ne gabanmu gaɗi ƙwarai .
Ba kamar Musa muke ba , wanda ya rufe fuskarsa da mayafi , don kada Isr'ailawa su ga ƙarewar ɗaukakar nan mai shuɗewa .
Amma hankalinsu ya dushe , domin har ya zuwa yau , in ana karatun Tsohon Alkawari , mayafin nan har yanzu ba a yaye yake ba , domin ba ya yayuwa sai ta wurin Almasihu kaɗai .
Hakika har ya zuwa yau , duk lokacin da ake karatun littattafin Musa , sai mayafin nan yakan rufe zukatansu .
Amma da zarar mutum ya juyo ga Ubangiji , akan yaye masa mayafin .
To , Ubangiji fa shi ne Ruhu , a inda Ruhun Ubangiji yake kuma , a nan 'yanci yake .
Mu dukanmu kuma , fuskokinmu ba lulluɓi , muna nuna ɗaukakar Ubangiji , kamar madubi , ana sauya mu mu ɗauki kamanninsa cikin ɗaukaka mai hauhawa . Ubangiji kuwa wanda yake ruhu , yana zartar da haka .
Saboda haka , da yake muna da wannan hidima bisa ga jinƙan Allah , ba za mu karai ba .
Ba ruwanmu ba ɓoye-ɓoye ne munafunci , ko makirci , ko yi wa Maganar Allah algus , amma ta wurin bayyana gaskiya a fili , sai kowane mutum ya shaidi gaskiyarmu a lamirinsa a gaban Allah .
Ko da bishararmu a rufe take , ai , ga waɗanda suke hanyar hallaka kaɗai take a rufe .
Su ne marasa ba da gaskiya , waɗanda sarkin zamanin nan ya makantar da hankalinsu , don kada hasken bisharar ɗaukakar Almasihu , shi da yake surar Allah , ya haskaka su .
Domin ba wa'azin kanmu muke yi ba , sai dai na Yesu Almasihu a kan shi ne Ubangiji , mu kuwa bayinku ne saboda Yesu .
Domin shi Allah wanda ya ce , “ Haske yă ɓullo daga duhu ya haskaka , ” shi ne ya haskaka zukatanmu domin a haskaka mutane su san ɗaukakarsa a fuskar Yesu Almasihu .
Wannan wadata da muke da ita kuwa , a cikin kasake take , wato , jikunanmu , don a nuna mafificin ikon nan na Allah ne , ba namu ba .
Ana wahalshe mu ta kowace hanya , duk da haka , ba a ci ɗunguminmu ba . Ana ruɗa mu , duk da haka ba mu karai ba .
Ana tsananta mana , duk da haka ba mu zama yasassu ba . Ana ta fyaɗa mu a ƙasa , duk da haka ba a hallaka mu ba .
Kullum muna a cikin hatsarin kisa , irin kisan da aka yi wa Yesu , domin a bayyana rayuwar Yesu ta gare mu .
Wato , muddin muna a raye , kullum zaman mutuwa muke yi saboda Yesu , domin a bayyana ran Yesu ta wurin jikin nan namu mai mutuwa .
Ta haka mutuwa take aikatawa a cikinmu , ku kuwa rai a cikinku .
Tun da yake muna da ruhun bangaskiya iri ɗaya da na wanda ya rubuta wannan , “ Na gaskata , saboda haka na yi magana , ” to , mu ma mun gaskata , saboda haka kuma muke magana .
Mun sani shi wannan da ya ta da Ubangiji Yesu daga matattu , mu ma zai tashe mu albarkacin Yesu , yă kuma kawo mu a gabansa tare da ku .
Duk wannan fa don amfaninku ne , domin alherin Allah ya yaɗu ga mutane masu yawa , ta haka ya zama sanadin yawaita godiya ga Allah , domin a ɗaukaka Allah .
Saboda haka ba mu karai ba , ko da yake jikinmu na mutuntaka yana ta lalacewa , duk da haka , ruhunmu a kowace rana sabunta shi ake yi .
Don wannan 'yar wahalar tamu , mai saurin wucewa ita take tanadar mana madawwamiyar ɗaukaka mai yawa , fiye da kwatanci .
Domin ba abubuwan da ido yake gani muke dubawa ba , sai dai marasa ganuwa , gama abubuwan da ake gani , masu saurin wucewa ne , marasa ganuwa kuwa , madawwama na .
Gama mun sani in an rushe jikinmu na wannan duniya , Allah ya tanadar mana jiki a Sama , wato , wanda shi kansa ya yi , wanda zai dawwama .
A jikin nan muna ajiyar zuciya , mun ƙosa mu samu a suturta mu da jiki namu na Sama ,
gama in aka suturta mu da shi , ba za a same mu tsirara ba .
Sa'ad da muke zaune a cikin jikin nan na duniya , nishi muke domin matsuwar da muke sha , ba domin muna so mu rabu da jikinmu na wannan duniya ba ne , amma don so muke yi a suturta mu da na Sama , domin mai rai ya shafe mai mutuwa .
Allah kuwa shi ya tanadar mana wannan sākewar , shi da ya ba mu Ruhunsa , domin tabbatar da abin da zai yi a nan gaba .
Saboda haka , kullum muke da ƙarfin zuciya , mun kuma sani , muddin muna tare da wannan jiki , a rabe muke da Ubangiji ,
domin zaman bangaskiya muke yi , ba na ganin ido ba .
Hakika muna da ƙarfin zuciya , mun kuma gwammace mu rabu da jikin nan , mu zauna a gun Ubangiji .
Saboda haka , ko muna gunsa , ko muna a rabe da shi , burinmu shi ne mu faranta masa zuciya .
Don lalle ne a gabatar da mu duka , a gaban kursiyin shari'a na Almasihu , domin kowa ya sami sakamakon abin da ya yi tun yana tare da wannan jiki , ko mai kyau ne , ko kuma marar kyau .
Da yake muna tsoron Ubangiji , shi ya sa muke ƙoƙarin rinjayar mutane . Yadda muke kuwa , ai , sananne ne ga Allah , muna fata ku ma haka abin yake a lamirinku .
Har wa yau kuma , ba yabon kanmu muke yi a gare ku ba , sai dai muna ba ku hanyar yin taƙama da mu , don ku sami yadda za ku mai da jawabi ga waɗanda suke fariya da maƙaminsu , ba da halinsu ba .
In hankalinmu ya fita , ai , saboda Allah ne , in kuwa a cikin hankalinmu muke , ai , ribarku ce .
Ƙaunar Almasihu a gare mu , ita take mallakarmu , saboda haka mun tabbata , da yake wani ya mutu saboda dukan mutane , ashe kuwa , mutuwarsu ce dukansu .
Ya kuwa mutu ne saboda dukan mutane , domin waɗanda suke a raye , kada su yi zaman ganin dama a nan gaba , sai dai su yi zaman wannan da ya mutu saboda su , aka kuma tashe shi saboda su .
Saboda haka , a nan gaba ba mā ƙara duban kowane mutum bisa ga ɗabi'ar jiki kawai , domin ko da yake mun taɓa duban Almasihu bisa ga ɗabi'ar jiki , yanzu ba ma ƙara dubansa haka .
Saboda haka , duk wanda yake na Almasihu sabuwar halitta ne , tsohon al'amari duk ya shuɗe , ga shi , kome ya zama sabo .
Duk wannan kuwa yin Allah ne , shi da ya sulhunta mu da kansa ta wurin Almasihu , ya kuma ba mu aikin shelar sulhuntawar ,
wato , Allah ne , ta wurin Almasihu , yake sulhunta 'yan adam da shi kansa , ba ya kuwa lasafta laifofinsu a kansu ba , ya kuma danƙa mana maganar nan ta sulhuntawa .
Saboda haka , mu jakadu ne na Almasihu , wato , Allah na neman mutane ta wurinmu . Muna roƙonku a madadin Almasihu , ku sulhuntu da Allah .
Shi da bai san zunubi ba , Allah ya mai da shi zunubi saboda mu , domin mu mu sami adalcin Allah ta wurinsa .
Da yake kuma muna aiki tare da Allah , muna roƙonku kada ku yi na'am da alherin Allah a banza .
Domin ya ce , “ Na saurare ka a lokacin samun karɓuwa , Na kuma taimake ka a ranan ceto . ” Ga shi , yanzu ne lokacin samun karɓuwa ! Ga shi kuma , yau ce ranar ceto !
Ba ma zamar wa kowa sanadin tuntuɓe , don kada a aibata aikinmu ,
Amma ta kowace hanya muna bayyana gaskiyarmu , a kan bayin Allah muke , ta matuƙar jurewa , da shan wahala , da ƙuntata , da masifu ,
da shan duka , da shan ɗauri , da yawan hargitsi , da yawan fama , da rasa barci , da kuma rasa abinci .
Muna kuma bayyana gaskiyarmu ta halin tsarkaka , da sani , da haƙuri , da kirki , da Ruhu Mai Tsarki , da sahihiyar ƙauna ,
da maganar gaskiya , da kuma ikon Allah . Muna riƙe da makaman adalci dama da hagu .
Ana ɗaukaka mu , ana kuma wulakanta mu , ana yabonmu , ana kuma kushenmu . An ɗauke mu kamar mayaudara , mu kuwa masu gaskiya ne .
Kamar ma ba a san mu ba , an kuwa san mu sarai , kamar a bakin mutuwa muke , ga shi kuwa , muna a raye , ana ta horonmu , duk da haka ba a kashe mu ba ,
kamar muna baƙin ciki , kullum kuwa farin ciki muke yi , kamar matalauta muke , duk da haka kuwa muna arzuta mutane da yawa , kamar ba mu da kome , alhali kuwa kome namu ne .
Ya ku Korantiyawa , ba mu ɓoye muku kome ba , mun saki zuciya da ku ƙwarai .
Ai , ba wata rashin yarda a zuciyarmu , sai dai a taku .
Ina roƙonku kamar 'ya'yana , ku ma ku saki zuciya da mu .
Kada ku yi cuɗanya marar dacewa da marasa ba da gaskiya . To , me ya haɗa aikin adalci da na mugunta ? Ko kuwa me ya haɗa haske da duhu ?
Ina kuma jiyayyar Almasihu da iblis ? Me kuma ya haɗa mai ba da gaskiya da marar ba da gaskiya ?
Wace yarjejeniya ce take a tsakanin Haikalin Allah da gumaka ? Domin mu haikali ne na Allah Rayayye . Yadda Allah ya ce , “ Zan zauna tare da su , in yi yawo a tsakaninsu , Zan kuma kasance Allahnsu , Su kuma su kasance jama'ata .
Saboda haka , sai ku fito daga cikinsu , Ku keɓe , in ji Ubangiji , Kada ku ko taɓa wani abu marar tsarki , Ni kuwa in yi na'am da ku ,
In kasance Uba a gare ku , Ku kuma ku kasance 'ya'yana , maza da mata , In ji Ubangiji Maɗaukaki . ”
Ya ku ƙaunatattu , tun da aka yi mana waɗannan alkawarai , sai mu tsarkake kanmu daga kowace irin ƙazanta ta jiki ko ta zuci , da bangirma ga Allah mu kamalta a cikin tsarki .
Ku saki zuciya da mu , ai , ba mu cuci kowa ba , ba mu ɓata kowa ba , ba mu zambaci kowa ba .
Ba don in sa muku laifi na faɗi haka ba , don dā ma na gaya muku , abin ƙauna kuke a gare mu ƙwarai , ko a mace ko a raye , ba mu rabuwa .
Na amince da ku ƙwarai , ina kuma taƙama da ku gaya . Zuciyata ta ƙarfafa ƙwarai . Duk da wahalce-wahalcenmu dai ina farin ciki ƙwarai da gaske .
Ko a lokacin da muka zo ƙasar Makidoniya ma , ba mu sami shaƙatawa ba , ana ta wahalshe mu ta kowace hanya , a waje ga husuma , a zukatanmu kuma ga fargaba .
Amma Allah , shi da yake ƙarfafa wa ƙasƙantattu zuciya , sai ya ƙarfafa mana zuciya da zuwan Titus ,
ba kuwa da zuwan Titus kawai ba , har ma a game da ƙarfafa zuciyar nan da ya samu a wurinku , a yayin da ya gaya mana yadda kuke begena , kuna nadama , kuna kuma himmantuwa ga goyan bayana , har ma na ƙara farin ciki ƙwarai .
Ko da na ɓata muku rai a game da wasiƙar da dā na rubuto muku , ba na baƙin ciki da haka , ko da yake dā kam na yi baƙin ciki , don na lura wasiƙar nan ta ɓata muku rai , ko da yake dai zuwa ɗan lokaci kaɗan ne .
Amma a yanzu kam , ina farin ciki , ba don kun yi baƙin ciki ba , sai dai don baƙin cikinmu ya sa ku tuba , don kun yi baƙin ciki irin wanda Allah yake so . Saboda haka , ba ku yi hasarar kome a sanadinmu ba .
Don baƙin ciki irin wanda Allah yake sawa , shi ne yake biyarwa zuwa ga tuba , da kuma samun ceto , ba ya kuma sa “ da na sani . ” Amma baƙin ciki a kan al'amarin duniya , yakan jawo mutuwa .
Ku dubi fa irin himmar da baƙin cikin nan , da Allah yake so ya sa a zukatanku , da irin ɗokin da kuka yi na gyara al'amuranku , da irin haushin da kuka ji , da irin tsoron da kuka ji , da irin begen da kuka yi , da irin himmar kuka yi , da kuma irin niyyarku ta horo . A game da wannan sha'ani kam , lalle ta kowace hanya kun nuna cewa ba ku da laifi .
To , ko da yake na rubuto muku wasiƙa , ba musamman a kan wanda ya yi laifin ba ne , ba kuwa a kan wanda aka cutar ba , sai dai domin a bayyana muku a gaban Allah tsananin kula da kuke yi mana .
Saboda haka ne zukatanmu suka ƙarfafa . Banda ƙarfafa zukatanmu kuma , har wa yau mun ƙara farin ciki ƙwarai , saboda farin cikin Titus , don dukanku kun wartsakar da shi .
Don ko da na gaya masa cewa , ina 'yar taƙama da ku , ban kunyata ba . Kamar yadda duk abin da muka gaya muku gaskiya ne , haka kuma taƙamarmu da ku a idon Titus ma ta zama gaskiya .
Ransa kuma yana a gare ku fiye da dā ƙwarai , duk sa'ad da yake tunawa da biyayyarku , ku duka , da kuma yadda kuka yi na'am da shi a cikin halin bangirma tare da matsananciyar kula .
Ina farin ciki ne don na amince da ku ƙwarai da gaske .
To , 'yan'uwa , muna so mu sanar da ku alherin Allah da ya bayar a cikin ikilisiyoyin Makidoniya ,
wato , ko da yake an gwada su da matsananciyar wahala , suna kuma a cikin baƙin talauci , duk da haka , yawan farin cikinsu , har ya kai su ga yin alheri ƙwarai da gaske .
Domin na tabbata daidai ƙarfinsu suka bayar , har ma fiye da ƙarfinsu ne , da ra'insu kuma .
Sun roƙe mu ƙwarai da gaske mu yi musu alheri su ma , a sa su a cikin masu yi wa tsarkaka gudunmawa ,
har ma suka bayar fiye da yadda muka zata , amma sai da suka fara miƙa kansu ga Ubangiji da a gare mu kuma , bisa ga nufin Allah .
Ganin haka sai muka roƙi Titus , da yake shi ne ya riga ya tsiro da wannan aikin alheri a cikinku , sai yă ƙarasa shi .
To , da yake kun fifita a kowane abu , wato , a cikin bangaskiya , da magana , da sani , da matuƙar himma , da kuma ƙaunar da kuke yi mana , to , sai ku fifita a wannan aikin alheri ma .
Ba kallafa muku wannan nake yi ba , sai dai ta nuna himmar waɗansu , in tabbata ƙaunarku ma sahihiya ce .
Domin kun san alherin Ubangijinmu Yesu Almasihu , ko da yake shi mawadaci ne , sai ya zama matalauci sabili da ku , domin ta wurin talaucinsa ku wadata .
A wannan al'amari , ga shawarata . Ai , ya fiye muku a yanzu ku ƙarasa abin da kuka fara yi a bara , har kuka yi da ra'inku .
To , sai ku ƙarasa aikin da irin ra'in da kuka fara , gwargwadon ikonku .
Domin mutum yana da niyyar bayarwa , bayarwarsa za ta zama abar karɓa ce , bisa ga yawan abin da yake da shi , ba bisa ga abin da ba shi da shi ba .
Ba nufi nake yi a sawwaƙe wa waɗansu , ku kuwa a jibga muku nauyin ba .
Amma don a raba daidai wa daida , sai ku taimake su a yanzu da yalwarku saboda rashinsu , don wata rana su ma su taimake ku da yalwarsu saboda rashinku , don a daidaita al'amari .
Yadda yake a rubuce cewa , “ Wanda ya tara mai yawa , bai fi bukatarsa ba , wanda ya tara kaɗan kuwa , ba abin da ya gaza masa . ”
Godiya tā tabbata ga Allah wanda ya sa tsananin kula da ku a zuciyar Titus , kamar yadda nake yi .
Ba kuwa na'am da roƙonmu kaɗai ya yi ba , har ma saboda tsananin himma tasa yana zuwa wurinku da ra'in kansa .
Ga shi , mun aiko ɗan'uwan nan tare da shi , wanda ya yi suna wajen yin bishara a dukan ikilisiyoyi ,
ba kuwa haka kaɗai ba , har ma ikilisiyoyi sun zaɓe shi ya riƙa tafiya tare da mu kan wannan aikin alheri da muke yi saboda ɗaukakar Ubangiji , da kuma nuna kyakkyawar niyyarmu .
Wato muna gudun kada kowa ya zarge mu a kan kyautan nan da ake yi hannu sake , wadda muke kasaftawa .
Niyyarmu ce mu yi abubuwan da ke daidai , ba wai a gaban Ubangiji kaɗai ba , har ma a gaban mutane .
Muna kuma aiko da ɗan'uwanmu tare da su , wanda sau da yawa muka tabbatar da himma tasa ta hanya iri iri , yanzu kuma ya fi koyaushe himma , domin amincewa da ku da yake yi ƙwarai da gaske .
Titus kuwa , ai , abokin tarayyata ne , abokin aikina kuma game da al'amuranku . 'Yan'uwan nan namu kuwa , ai , manzanni ne na ikilisiyoyi , masu ɗaukaka Almasihu .
Saboda haka sai ku tabbatar wa waɗannan mutane a gaban ikilisiyoyi irin ƙaunarku , da kuma cewa taƙama da ku da muke yi gaskiya ce .
Ba sai lalle na rubuto muku zancen gudunmawa ga tsarkaka ba ,
domin na san niyyarku , har ma ina taƙama da ku gun mutanen Makidoniya a kan haka , ina ce musu Ikilisiyar Akaya ta yi shiri tun bara , ƙwazonku kuwa ya ta da yawancinsu .
Amma ma aiko da 'yan'uwan nan , don kada gadarar da muke yi da ku a wannan al'amari ta zama banza , domin ku zauna a kan shiri , kamar yadda dā na ce za ku zauna .
Don kada ya zamana in waɗansu mutanen Makidoniya sun zo tare da ni , suka tarar ba ku shirya ba , kunya ta ishe mu , balle fa ku , saboda amincewa da muke yi da ku .
Saboda haka , na dai ga lalle ne in roƙi 'yan'uwan nan su riga ni zuwa a gare ku , su tanada baiwar nan da kuka yi alkawari kafin in zo , domin a same ta a shirye , ba tare da matsawa ba , sai dai kyautar sa kai .
Abin la'akari fa , shi ne wanda ya yi ƙwauron yafa iri , gonarsa za ta yi masa ƙwauron amfani , wanda kuwa ya yafa a yalwace , sai ya girba a yalwace .
Sai kowa yă bayar yadda ya yi niyya , ba tare da ɓacin rai ko tilastawa ba , domin Allah yana son mai bayarwa da daɗin rai .
Allah kuwa yana da iko ya ba ku fiye da bukatarku , domin kullum ku wadata da kome ta kowace hanya , kuna ta bayarwa hannu sake , kowane irin kyakkyawan aiki .
Kamar yadda yake a rubuce cewa , “ Ya ba gajiyayyu hannu sake , ayyukansa na alheri madawwama ne . ”
Shi da yake ba mai shuka iri , yake kuma ba da abinci a ci , shi ne zai ba ku irin shukawa , ya riɓanya shi , ya kuma yawaita albarkar ayyukanku na alheri .
Za a wadata ku ta kowace hanya , domin ku riƙa bayarwa a yalwace , bayarwar nan kuwa da za ku yi , za ta zama sanadin godiya ga Allah ta wurinmu .
Domin aikin nan na alheri , ba biyan bukatar tsarkaka kaɗai yake yi ba , har ma yana ƙara yawaita godiya ga Allah ƙwarai da gaske .
Aikin nan naku alheri tabbatar bangaskiyarku ne , za a kuwa ɗaukaka Allah saboda kun bayyana yarda , cewa kun yi na'am da bisharar Almasihu , saboda kuma gudunmawa da kuka yi musu da saura duka , hannu sake .
Su kuwa za su yi muku addu'a , su yi ɗokin ganinku saboda alherin Allah marar misaltuwa da ya yi muku .
Godiya tā tabbata ga Allah saboda baiwarsa da ta fi gaban a faɗa .
Ni Bulus da kaina , ina roƙonku albarkacin tawali'u da sanyin hali na Almasihu , ni da ake yi wa kirari “ marar tsanani ” ne a cikinku , amma “ mai matsawa ” ne sa'ad da nake rabe da ku ,
ina roƙonku kada ku tilasta ni in matsa muku sa'ad da na zo , gama na tabbata zan iya tsaya wa waɗanda suka ce abin da muke yi sha'anin duniya ne .
Ko da yake a cikin jiki muke tafiya , famarmu ba irin na mutuntaka ba ne .
Don kuwa makamanmu na fama ba na mutuntaka ba ne , na ikon Allah ne , masu rushe maƙamai masu ƙarfi .
Muna ka da masu hujjoji a cikin zace-zacensu , muna rushe kowace ganuwar alfarma mai tare sanin Allah , muna kuma jan hankalin kowa ga bautar Almasihu .
A shirye muke kuma mu hori kowane marar biyayya , muddin biyayyarku ta tabbata .
Ku dubi abin da yake bayyane mana ! In dai wani ya amince na Almasihu ne , to , ya ƙara tunawa , wato kamar yadda yake shi na Almasihu ne , mu ma haka muke .
Ko da zan gadara fiye da kima a game da izinin nan namu , wanda Ubangiji ya bayar saboda inganta ku , ba don rushe ku ba , ba zan kunyata ba .
Kada fa a ga kamar ina tsorata ku da wasiƙu ne .
Don waɗansu suna cewa , “ Wasiƙunsa masu ratsa jiki ne , masu ƙarfi , amma kuwa in ka gan shi ba shi da kwarjini , maganarsa kuma ba wata magana ba ce . ”
Irin mutanen nan dai su fahimci yadda abin da muke faɗa a cikin wasiƙa sa'ad da ba ma nan , shi muke aikatawa sa'ad da muke nan .
Wane mu mu daidaita kanmu , ko mu gwada kanmu da waɗansu masu yabon kansu ! Ashe , waɗannan mutane masu auna kansu da juna , suna kuma neman bambanci a tsakaninsu da juna , ba su da basira .
Amma dai ba za mu yi alfarma fiye da yadda ya kamata ba , sai dai mu tsaya a kan iyakar da Allah ya yanke mana , wadda ta game har da ku .
Ai , ba mu wuce gona da iri ba , kamar ba a hannunmu kuke ba , domin mu ne muka fara shan nisa , muka je a gare ku da bisharar Almasihu .
Fahariyarmu ba fiye da yadda ya kamata take ba , ba ta kuma shafi aikin waɗansu ba . Amma muna sa zuciya bangaskiyarku ta riƙa ƙaruwa , ta haka kuma fagan aikinmu a cikinku ya riƙa ƙaruwa ƙwarai da gaske ,
har ma mu samu mu yi bishara a ƙasashen da suke a gaba da ku , ba tare da wata fahariya da aikin da wani ya riga ya yi a fagensa ba .
Amma , “ Duk mai yin fahariya , ya yi fahariya da Ubangiji . ”
Ai , ba mai yabon kansa ake yarda da shi ba , sai dai wanda Ubangiji ya yaba wa .
Da ma a ce ku jure 'yar wautata . Ku dai yi haƙuri da ni !
Ina kishi a kanku saboda Allah . Gama na bashe ku ga Almasihu , domin in miƙa ku kamar amarya tsattsarka ga makaɗaicin mijinta .
Amma ina tsoro kada ya zamana , kamar yadda maciji ya yaudari Hawwa'u da makircinsa , ku ma a bauɗar da hankalinku daga sahihiyar biyayya amintacciya ga Almasihu .
Don in wani ya zo yana wa'azin wani Yesu dabam da wanda muka yi wa'azi , ko kuma in kun sami wani ruhu dabam da Ruhun da kuka samu , ko wata bishara dabam da wadda kuka yi na'am da ita , ashe , har kuna saurin yin na'am da irinsu ke nan !
A ganina ban kasa mafifitan manzannin nan da kome ba .
Ko da yake ni bami ne a wajen yin magana , a wajen sani kam , ba haka ba ne , mun kuwa bayyana wannan sarai ta kowace hanya a cikin dukan sha'aninmu da ku .
Ashe , laifi na yi da na ƙasƙantar da kaina , don a ɗaukaka ku , wato saboda na yi muku bisharar Allah a kyauta ?
Waɗansu ikilisiyoyi na biyan hakkina , sai ka ce ina yi musu ƙwace domin in yi muku hidima .
Sa'ad da nake a wurinku kuma nake zaman rashi , ban nauyaya wa kowa ba , domin 'yan'uwan da suka zo daga Makidoniya su ne suka biya mini bukata . Saboda haka , na ƙi nauyaya muku ta kowace hanya , ba kuwa zan nauyaya muku ba .
Albarkacin gaskiyar Almasihu da yake tare da ni , ba mai hana ni fahariyar nan tawa a lardin Akaya .
To , don me ? Domin ba na ƙaunarku ne ? Allah dai ya sani ina ƙaunarku .
Abin da nake yi kuwa , shi zan riƙa yi , domin in toshe kafar mutanen nan da suke fariya , suna nema mu daidaita da su .
Irin waɗannan mutane manzannin ƙarya ne , mayaudaran ma'aikata , suna mai da kansu kamar su manzannin Almasihu ne .
Ba abin mamaki ba ne kuwa , domin ko Shaiɗan ma da kansa , yakan mai da kansa kamar shi mala'ikan haske ne .
Don haka , ba abin mamaki ba ne in bayinsa ma sun mai da kansu kamar su bayi ne na aikin adalci . A ƙarshe za a saka musu gwargwadon ayyukansu .
Ina sāke faɗa , kada wani ya zaci ni wawa ne . In kuwa kun zaci haka nake , to , ku ji ni wawa ne , don ni ma in samu in taɓa 'yar taƙama kaɗan .
Abin nan da nake faɗa fa , ba bisa ga umarnin Ubangiji nake faɗa ba , sai dai magana ce irin ta wawa , wadda yake yi gabagaɗi , yana fariya ,
da yake mutane da yawa suna fariya irin ta 'yan adam kawai , ni ma zan yi .
Ai , ku kam , hikimarku har ta kai ga jure wa wawaye da murna !
Don in wani ya sa ku bauta , kukan jure masa , ko ya yi muku ƙwace , ko ya more ku , ko ya nuna muka isa , ko kuwa ya mare ku .
Mu kam , saboda rauninmu , wane mu da yin haka ! Amma ta ko yaya wani yake ƙarfin halin yin fariya , ina magana a kan ni wawa ne fa ! To , ni ma sai in yi .
In su Ibraniyawa ne , ni me haka . In su Isra'ilawa ne , ni ma haka . In su zuriyar Ibrahim ne , ni ma haka .
In su bayin Almasihu ne , ni na fi su ma , ina magana kamar ruɗaɗɗe ne fa ! Ai , na fi su shan fama ƙwarai da gaske , da shan ɗauri , na sha duka marar iyaka , na sha hatsarin mutuwa iri iri .
Sau biyar Yahudawa suka yi mini bulala arba'in ɗaya babu .
Sau uku aka bulale ni da tsumagu , sau ɗaya har aka jejjefe ni da dutse . Sau uku jirgi ya ragargaje ina ciki , na kwana na yini ruwan bahar yana tafiya da ni .
Na yi tafifiya da yawa , na sha hatsari a koguna , na sha hatsarin 'yan fashi , na sha hatsari a hannun kabilarmu , na sha hatsari a hannun al'ummai , na sha hatsari a birane , na sha hatsari a jeji , na sha hatsari a bahar , na kuma sha hatsarin 'yan'uwa na ƙarya .
Na sha fama , na sha wuya , na sha rashin barci , na sha yunwa da ƙishirwa , sau da yawa na rasa abinci , na sha sanyi da huntanci .
Banda waɗansu abubuwa dabam kuma , kowace rana ina a matse da matsananciyar kula saboda dukan ikilisiyoyi .
Wane ne ya raunana da ban raunana ba ? Wane ne aka sa tuntuɓe , ban ji zafin ba ?
In ma lalle ne in yi gadara , to , sai in yi taƙama da abubuwan da suke nuna raunanata .
Allahn Ubangiji Yesu , wato Ubansa , wanda ya yabo ya tabbata a gare shi har abada , ya sani ba ƙarya nake yi ba .
A Dimashƙu gwamnan da yake ƙarƙashin sarki Aretis ya tsare ƙofofin birnin Dimashƙu don ya kama ni ,
amma sai aka zura ni a cikin babban kwando ta tagar garu , na kuɓuce masa .
An tilasta mini ne in gadara , ko da yake ba ta amfane ni da kome ba . Amma zan ci gaba da zancen ruya da wahayi da Ubangiji ya yi mini .
Na san wani mutum wanda yau shekara goma sha huɗu ke nan , aka ɗauke shi zuwa Sama ta uku bisa ga ikon Almasihu , ko yana a cikin jiki ne , ko ba a cikin jiki ba , ban sani ba , Allah ne masani .
Na kuma san mutumin na , an ɗauke shi zuwa Firdausi , ko yana a cikin jiki ne , ko ba a cikin jiki ba , ban sani ba , Allah ne masani ,
ya kuma ji waɗansu maganganu , waɗanda ba dama a faɗa , irin ma waɗanda ɗan adam ba shi da izinin faɗa .
Zan yi gadara da mutumin nan kam , amma ba zan yi gadara da kaina ba , sai dai ko da raunanata .
Ko da zan so yin gadara ma , ba zan zama wawa ba , gama gaskiya zan faɗa . Amma na bar zancen haka , don kada wani ya ɗauke ni fiye da yadda yake ganina , ko yadda yake jin maganata .
Don kada kaina ya kumbura kuma saboda mafifitan wahayan da aka yi mini , sai aka saka mini wata cuta , wadda ta zama mini ƙaya , jakadan Shaiɗan , don yă riƙa wahalshe ni , don kada kaina ya kumbura .
Sau uku nake roƙon Ubangiji a kan wannan abu ya rabu da ni ,
amma ya ce mini , “ Alherina yā isa , domin ta wajen rashin ƙarfi ake ganin cikar ikona . ” Saboda haka sai ma in ƙara yin alfarma da raunanata da farinciki fiye da na da , domin ikon Almasihu ya zauna a tare da ni .
Saboda haka , ina murna da raunanata , da cin mutuncin da ake yi mini , da shan wuya , da shan tsanani , da masifu saboda Almasihu , don sa'ad da nake rarrauna , a sa'an nan ne nake da ƙarfi .
Na yi wauta kam , amma ku ne kuke tilasta mini , ku ne kuwa ya kamata ku yaba mini , domin ba a inda na kasa waɗannan mafifitan manzanni , ko da yake ni ba kome ba ne .
An gudanar da tabbatattun alamun manzo a cikinku ta matuƙar jimiri , da alamu da abubuwan al'ajabi da mu'ujizai .
Ta wace hanya ce kuka kasa sauran ikilisiyoyi ? Ko kuwa domin dai ni ban nauyaya muku ba ? To , ku yafe mini wannan laifi !
Ga shi , na yi shirin zuwa wurinku , zuwa na uku , ba kuwa zan nauyaya muku ba , don ba abinku nake nema ba , ku nake nema , domin ba yara ne da ɗaukar nauyin iyayensu ba , sai dai iyaye ne da ɗaukar nauyin yaran .
Ni kam , zan kashe dukan abin hannuna da dukan zarafina da matuƙar farin ciki saboda ranku . In na ƙara ƙaunarku , ashe , sai a rage ƙaunata ?
To , a ce ban nauyaya muku ba ɗin , ashe , sai ku ce dabara na yi muku , na shawo kanku ta hanyar yaudara !
Na cuce ku ne ta wurin wani daga cikin waɗanda na aiko a gare ku ?
Na roƙi Titus ya je , na kuma aiko ɗan'uwan nan tare da shi . To , Titus ya cuce ku ne ? Ashe , ba Ruhu ɗaya yake bi da mu ba , ni da shi ? Ba kuma hanya ɗaya muke bi ba ?
Ashe , tun dā tsammani kuke yi muna kawo hanzarinmu a gare ku ne ? A'a , a gaban Allah muke magana , muna na Almasihu , wannan kuwa duk domin inganta ku ne , ya ku ƙaunatattu .
Ina tsoro kada watakila in na zo in same ku ba a yadda nake so ba , ku kuma ku gan ni ba a yadda kuke so ba , ko ma a tarar da jayayya , da kishi , da fushi , da sonkai , da yanke , da tsegunguma , da girmankai , da tashin hankali .
Ina tsoro kada in na sāke zuwa , Allahna ya ƙasƙanta ni a gabanku , in kuma yi baƙin ciki saboda waɗansu da yawa da suka yi zunubi a dā , ba su kuwa tuba da aikinsu na lalata ba , da fasikancinsu , da fajircinsu da suka aikata .
Wannan shi ne zai zama zuwana na uku a gare ku . Lalle ne kuwa a tabbatar da kowace magana a bakin shaidu biyu ko uku .
Na gargaɗi waɗanda suka yi zunubi a dā , da kuma saura duka , a yanzu kuma da ba na nan ina yi musu gargaɗi , kamar yadda na yi sa'ad da nake nan a zuwana na biyu , cewa in na sāke zuwa ba zan sawwaƙe musu ba .
In dai nema kuke yi ku tabbata , cewa da izinin Almasihu nake magana , to , ai , shi ba rarrauna ba ne a gare ku , amma ƙaƙƙarfa ne a cikinku .
Ko da yake an gicciye shi ne da rashin ƙarfi , duk da haka a raye yake ta ikon Allah . Mu ma marasa ƙarfi ne kamarsa , amma a game da al'amuranku da za mu zartar , a raye muke tare da shi , ta ikon Allah .
Ku jarraba kanku ku gani , ko har yanzu kuna a raye da bangaskiya . Ku riƙa auna kanku . Ashe , ba ku tabbata Almasihu yana a cikinku ba ? Sai ko in kun kasa ga gwajin !
Muna fata ku gane , mu ba mu kāsa ba .
Amma muna roƙon Allah kada ku yi wani mugun abu , ba don mu mu zama kamar mun ci gwajin kawai ba , sai dai domin ku yi abin da yake daidai , ko da yake za ku ga kamar mun kāsa .
Domin ba dama mu sāɓa wa gaskiya , sai dai mu bi bayan gaskiyar .
Gama farin ciki muke yi in muna raunana , ku kuna ƙarfafa . Addu'armu ita ce ku kammala .
Ina rubuta wannan ne sa'ad da ba na tare da ku , domin sa'ad da na zo , kada ya zama mini tilas in yi muku tsanani a game da nuna ikon nan da Ubangiji ya ba ni saboda ingantawa , ba saboda rushewa .
Daga ƙarshe kuma , 'yan'uwa , sai wata rana . Ku kammala halinku . Ku kula da roƙona , ku yi zaman lafiya da juna , ku yi zaman salama , Allah mai zartar da ƙauna da salama kuwa zai kasance a tare da ku .
Ku gaggai da juna da tsattsarkar sumba .
Dukan tsarkaka suna gaishe ku .
Alherin Ubangiji Yesu Almasihu , da ƙaunar Allah , da zumuntar Ruhu Mai Tsarki su tabbata a gare ku duka .
Daga Bulus , manzo , ba kuwa manzon mutum ba , ba kuma ta wurin wani mutum ba , sai dai ta wurin Yesu Almasihu , da Allah Uba , wanda ya tashe shi daga matattu ,
da kuma dukan 'yan'uwa da suke tare da ni , zuwa ga ikilisiyoyin ƙasar Galatiya .
Alheri da salama na Allah Uba su tabbata a gare ku , da na Ubangijinmu Yesu Almasihu ,
wanda ya ba da kansa saboda zunubanmu , domin ya cece mu daga mugun zamanin nan , bisa ga nufin Allahnmu , wato Ubanmu .
Ɗaukaka tă tabbata a gare shi har abada abadin . Amin .
Na yi mamaki yadda nan da nan kuke ƙaurace wa wanda ya kira ku , bisa ga alherin Almasihu , har kuna koma wa wata baƙuwar bishara ,
alhali kuwa ba wata bishara dabam , sai dai akwai waɗansu da suke ta da hankalinku , suna son jirkitar da bisharar Almasihu .
Amma ko mu , ko kuma wani mala'ika daga sama , in waninmu zai yi muku wata bishara dabam da wadda muka yi muku , to , yă zama la'ananne !
Kamar yadda muka faɗa a dā , haka yanzu ma nake sāke faɗa , cewa kowa ya yi muku wata bishara dabam da wadda kuka karɓa , to , yă zama la'ananne !
To , wato ni son mutane nake nema ne , ko kuwa na Allah ? Ko kuwa ƙoƙari nake yi in faranta wa mutane zuciya ? Da har yanzu mutane nake faranta wa zuciya , ai , da ban zama bawan Almasihu ba .
Ina so in sanar da ku , 'yan'uwa , bisharar nan da na sanar ba ta ɗan adam ba ce ,
domin ba daga wurin mutum na samo ta ba , ba kuma koya mini ita aka yi ba , sai dai ta wurin bayyanar Yesu Almasihu a gare ni ne na same ta .
Kun dai ji irin zamana na dā a cikin addinin yahudanci , yadda na riƙa tsananta wa Ikilisiyar Allah ƙwarai da gaske , har ina ta watsa ta ,
yadda kuma a cikin addinin Yahudanci har na tsere wa yawancin tsararrakina a cikin mutanenmu , na himmantu ƙwarai da gaske ga bin al'adun kakanninmu .
Amma sa'ad da shi wannan da ya keɓe ni tun kafin a haife ni , ya kuma kira ni bisa ga alherinsa , ya ji daɗin
bayyana Ɗansa a gare ni , domin in sanar da shi ga al'ummai , ban yi shawara da ɗan adam ba ,
ban kuma je Urushalima wurin waɗanda suka riga ni zama manzanni ba , sai nan da nan na je ƙasar Larabawa , sa'an nan na komo Dimashƙu .
Bayan shekara uku kuma sai na tafi Urushalima ganin Kefas , na kuwa kwana goma sha biyar a gunsa .
Amma ban ga ko ɗaya a cikin sauran manzanni ba , sai dai Yakubu ɗan'uwan Ubangiji .
Abin nan da nake rubuto muku fa , ba ƙarya nake yi ba , a gaban Allah nake faɗa .
Daga baya kuma , na tafi ƙasar Suriya da ta Kilikiya .
Amma kuwa ikilisiyoyin Almasihu da suke a ƙasar Yahudiya , ba su san ni ido da ido ba tukuna .
Sai dai kawai sun ji an ce , “ Wanda dā yake tsananta mana , ga shi , a yanzu yana sanar da bangaskiyar nan da dā yake ta rusawa ! ”
Sai suka ɗaukaka Allah saboda ni .
Bayan shekara goma sha huɗu na sāke komawa Urushalima tare da Barnaba , na kuma ɗauki Titus .
Da umarnin wahayi ne na tafi , har na rattaba musu bisharar da nake yi a cikin al'ummai , amma a keɓance a gaban waɗansu shugabannin ikilisiya , kada himmar da nake yi , ko wadda na riga na yi , ta zamana ta banza ce .
Kai , ko Titus ma da yake a tare da ni , ba a tilasta masa yin kaciya ba , ko da yake shi Bahelene ne .
Maganar nan ta tashi saboda 'yan'uwan ƙaryar nan ne , da aka shigo da su a asirce , waɗanda suka saɗaɗo su yi ganganen 'yancinmu da muke da shi ta wurin Almasihu Yesu , don dai su sa mu bauta .
Amma ko kaɗan ba mu sakar musu ba , ko da taƙi , domin gaskiyar bishara tă zaune muku .
Waɗanda kuma aka ɗauka a dā a kan su wani abu ne ( ko su wane ne , ai , duk ɗaya ne a guna , domin Allah ba ya tāra ) , ina dai gaya muku waɗannan da suke wani abu ne a dā , ba su ƙare ni da kome ba .
Amma da suka ga an amince mini in yi wa marasa kaciya bishara , kamar yadda aka amince wa Bitrus ya yi wa masu kaciya bishara ,
( domin shi da ya yi aiki a zuciyar Bitrus ya sa shi manzo ga masu kaciya , shi ne kuma ya yi aiki a zuciyata , ya sa ni manzo ga al'ummai ) ,
sai Yakubu da Kefas da Yahaya , su da suke shahararrun ginshiƙan ikilisiya , da suka ga alherin da Allah ya yi mini , sai suka karɓe mu , ni da Barnaba , hannu biyu biyu , domin mu mu je wurin al'ummai , su kuwa gun masu kaciya .
Sai dai kuma suna so mu tuna matalauta , wannan kuwa ko dā ma ina da himmar yi ƙwarai .
Amma da Kefas ya zo Antakiya , sai na tsaya masa fuska da fuska don laifinsa a fili yake .
Don kafin waɗansu su zo daga wurin Yakubu , yakan ci abinci da al'ummai . Amma da suka zo , ya janye jiki ya ware kansa , yana tsoron ɗariƙar masu kaciyar nan .
Haka ma sauran Yahudawa masu bi suka nuna fuska biyu kamarsa , ko da Barnaba ma sai da suka ciwo kansa da munafuncinsu .
Amma da na ga dai ba sa bin gaskiyar bishara sosai , na ce wa Kefas a gaban idon kowa , “ Kai da kake Bayahude , in ka bi al'adar al'ummai ba ta Yahudawa ba , yaya kake tilasta wa al'ummai su bi al'adar Yahudawa ?
“ Mu da aka haifa Yahudawa , ba al'ummai masu zunubi ba ,
da yake mun sani mutum ba ya samun kuɓuta ga Allah ta wurin bin Shari'a , sai dai ta wurin gaskatawa ga Yesu Almasihu kaɗai , mu ma mun gaskata da Almasihu Yesu , domin mu sami kuɓuta ga Allah ta wurin bangaskiya ga Almasihu , ba ta wurin bin Shari'a ba , don ba ɗan adam ɗin da zai sami kuɓuta ga Allah ta hanyar bin Shari'a .
In kuwa ya zamana , sa'ad da muke neman kuɓuta ga Allah ta wurin Almasihu , an tarar har mu kanmu ma masu zunubi ne , ashe , Almasihu yana hidimar zunubi ne ? A'a , ko kusa !
Amma in na sāke ginin abin da dā na rushe , na tabbata mai laifi ke nan .
Gama ni ta wurin Shari'a matacce ne ga Shari'a domin in rayu ga Allah .
An gicciye ni tare da Almasihu . Yanzu ba ni ne kuma nake a raye ba , Almasihu ne yake a raye a cikina . Rayuwar nan kuma da nake yi ta jiki , rayuwa ce ta wurin bangaskiya ga Ɗan Allah , wanda ya ƙaunace ni , har ya ba da kansa domina .
Ba na tozarta alherin Allah . Don da ta wurin bin Shari'a ake samun adalcin Allah , ashe , da Almasihu ya mutu a banza ke nan . ”
Ya ku Galatiyawa marasa azanci ! Wa ya ɗauke hankalinku ? Ku da aka bayyana muku Yesu Almasihu gicciyeyye sosai .
Abu ɗaya kaɗai zan tambaye ku . Kun sami Ruhu saboda bin Shari'a ne , ko kuwa saboda gaskatawa ga maganar da kuka ji ?
Ashe , rashin azancinku har ya kai ga haka ? Da kuka fara da Ruhu , ashe , a yanzu kuma da halin mutuntaka za ku ƙarasa ?
Ashe , a banza kuka sha wuya iri iri ? In dai har a banzan ne !
Wato , shi da yake yi muku baiwar Ruhu , yake kuma yin mu'ujizai a cikinku , saboda kuna bin Shari'a ne yake yin haka , ko kuwa saboda gaskatawa da maganar da kuka ji ?
Haka ma Ibrahim “ Ya gaskata Allah , bangaskiyan nan tasa kuma , aka lasafta ta adalci ce a gare shi . ”
Wato kun ga ashe , masu bangaskiya su ne 'ya'yan Ibrahim .
A cikin Nassi kuwa an hango , cewa Allah zai kuɓutar da al'ummai ta wurin bangaskiya , wato , dā ma can an yi wa Ibrahim bishara cewa , “ Ta wurinka za a yi wa dukkan al'ummai albarka . ”
To , ashe , masu bangaskiya su ne aka yi wa albarka a game da Ibrahim mai bangaskiyar nan .
Gama duk waɗanda suke dogara da bin Shari'a la'anannu ne , don a rubuce yake cewa , “ Duk wanda bai tsaya ga aikata duk abin da yake rubuce a littafin Shari'a ba , la'ananne ne . ”
To , a fili yake , ba mai samun kuɓuta ga Allah ta wurin bin Shari'a , domin “ Wanda yake da adalci ta wurin bangaskiya zai rayu . ”
Shari'a kuwa ba ta dangana ga bangaskiya ba , domin ta ce , “ Wanda ya aikata ta , ta gare ta ne zai rayu . ”
Almasihu ya fanso mu daga la'anar nan ta Shari'a , da ya zama abin la'ana saboda mu , domin a rubuce yake cewa , “ Duk wanda aka kafa a jikin itace , la'ananne ne . ”
An yi wannan kuwa domin albarkar nan da aka yi wa Ibrahim ta saukar wa al'ummai ta wurin Almasihu Yesu , mu kuma ta hanyar bangaskiya mu sami Ruhun nan da aka yi alkawari .
To , 'yan'uwa , bari in yi muku misali . Ko alkawari na mutum ne kawai , in dai an riga an tabbatar da shi , ba mai soke shi , ba kuma mai ƙara wani abu a kai .
To , alkawaran nan , an yi wa Ibrahim ne , da kuma wani a zuriyarsa . Ba a ce , “ Da zuriya ” ba , kamar suna da yawa . A'a , sai dai ɗaya kawai , aka ce , “ Wani a zuriyarka , ” wato Almasihu .
Ga abin da nake nufi . Shari'ar nan , wadda ta zo shekara arbaminya da talatin daga baya , ba ta shafe alkawarin nan da Allah ya tabbatar tun tuni ba , har da za ta wofinta shi .
Don da gādon nan ta hanyar Shari'a yake samuwa , ashe , da ba zai zama na alkawarin ke nan ba . Amma Allah ya bai wa Ibrahim ta wurin alkawari ne .
To , mece ce manufar Shari'a ? Ƙari aka yi da ita don fitowa da laifi fili , har kafin na zuriyar nan ya zo , wanda aka yi wa alkawarin , an kuma ba da ita ta wurin mala'iku ne , ta hannun matsakanci .
Matsakanci fa ba domin ɗaya ba ne . Amma Allah ɗaya yake .
Wato , Shari'a ta zama saɓanin alkawaran Allah ke nan ? A'a , ko kusa ! Domin da an ba da wata shari'a mai iya ba da rai , da sai a sami adalcin Allah ta hanyar bin Shari'ar nan .
Amma Nassi ya kulle kowa a cikin zunubi , don albarkar da aka yi alkawari saboda gaskatawa da Yesu Almasihu , a ba da ita ga masu ba da gaskiya .
Tun kafin bangaskiya ta zo , a cikin ƙangin Shari'a muke a kulle , sai a lokacin da bangaskiya ta bayyana .
Ashe kuwa , Shari'a ta zama uwargijiyarmu da ta kai mu ga Almasihu , domin mu sami kuɓuta ga Allah ta wurin bangaskiya .
A yanzu kuwa da bangaskiya ta zo , ba sauran zamanmu a hannun wata uwargijiya .
Domin dukanku 'ya'yan Allah ne , ta wurin bangaskiya ga Almasihu Yesu .
Duk ɗaukacinku da aka yi wa baftisma ga bin Almasihu , kun ɗauki halin Almasihu ke nan .
Ba sauran cewa Bayahude ko Ba'al'umme , ko ɗa , ko bawa , ko namiji ko mace . Ai , dukkanku ɗaya kuke , na Almasihu Yesu .
In kuwa ku na Almasihu ne , ashe , ku zuriyar Ibrahim ne , magāda ne kuma bisa ga alkawarin nan .
Ana nufin , magaji , muddin yana yaro bai fi bawa ba , ko da yake yana da mallakar dukkan kome .
A hannun iyayen goyo da wakilai yake har zuwa ranar da mahaifinsa ya sa .
Haka yake a gare mu , wato sa'ad da muke kamar yara , a cikin ƙangin bautar al'adun duniya muke .
Amma da lokaci ya yi sosai , sai Allah ya aiko Ɗansa , haifaffen mace , haifaffe kuma a ƙarƙashin Shari'a ,
domin ya fanso waɗanda suke a ƙarƙashin Shari'a , a mai da mu a matsayin 'ya'yan Allah .
Tun da yake ku 'ya'ya ne , sai Allah ya aiko da Ruhun Ɗansa a cikin zukatanmu , yana kira , “ Ya Abba ! Uba ! ”
Don haka , kai ba bawa ba ne kuma , amma ɗa ne . Da yake ɗa ne kuma , to , magāji ne bisa ga ikon Allah .
Dā da ba ku san Allah ba , kuna bauta wa waɗansu gumaka , waɗanda ga ainihi ba a bakin kome suke ba .
Amma a yanzu da kuka san Allah , ko ma dai a ce Allah ya san ku , ta yaya za ku sāke komawa a kan raunanan al'adu marasa biyan bukata , har kuna neman komawa ga bautarsu ?
Ga shi , al'adun ranaku , da na watanni , da na lokatai , da na shekaru ba sa wuce ku !
Amma kun ba ni tsoro , kada ya zamana na yi wahala a kanku a banza !
Ina roƙonku , ya ku 'yan'uwana , ku zama kamar yadda nake , domin ni ma in zama kamar yadda kuke . Ba ku taɓa yi mini wani laifi ba .
Kun dai sani a dalilin rashin lafiyata ne na yi muku bishara a zuwana na fari .
Ko da yake rashin lafiyata ta hana ku sukuni , duk da haka ba ku nuna mini raini ko ƙyama ba , sai dai kuka yi na'am da ni kamar wani mala'ikan Allah , ko ma Almasihu Yesu kansa .
To , ina daɗin nan da kuka ji a game da ni ? Don na shaide ku a kan lalle da mai yiwuwa ne da kun ƙwaƙule idanunku kun ba ni !
Ashe , wato na zama abokin gābarku ne don na gaya muku gaskiya ?
Waɗannan suna habahaba da ku , amma ba da kyakkyawar niyya ba . Niyyarsu su raba ku da mu , don su ma ku yi habahaba da su .
Ai , in da kyakkyawar niyya , abu ne mai kyau koyaushe a yi habahaba da mutum , ba sai ina tare da ku kaɗai ba .
Ya ku 'ya'yana ƙanana , ina sāke shan wahalar naƙudarku , har Almasihu ya siffatu a zuciyarku !
Da ma a ce ina tare da ku a yanzu in sauya muryata ! Gama na ruɗe a kan sha'aninku .
Ku gaya mini , ku da kuke son Shari'a ta yi iko da ku , ba kwa sauraron Sharia ne ?
Domin a rubuce yake , Ibrahim yana da 'ya'ya biyu maza , ɗaya ɗan kuyanga , ɗaya kuma ɗan 'ya .
Ɗan kuyangar nan , an haife shi ne bisa ga ɗabi'a , ɗan 'yar kuwa ta cikar alkawarin ne .
Wannan kuwa duk don ishara ne , wato matan nan a kan alkawari biyu suke . Ɗaya tushensa Dutsen Sina'i , mai haihuwar bayi , wato Hajaratu ke nan .
To , ai , Hajaratu Dutsen Sina'i ce a ƙasar Larabawa . Ita ce kwatancin Urushalima ta yanzu , don ita da 'ya'yanta duk a bauta suke .
Amma Urushalima ta sama , ai 'ya ce , ita ce kuma uwarmu .
Domin a rubuce yake cewa , “ Ki yi farin ciki , ya ke bakarariya da ba kya haihuwa , Ki ɗauki sowa , ke da ba kya naƙuda , Don yasasshiya ta fi mai miji yawan 'ya'ya . ”
To , 'yan'uwa , mu ma 'ya'yan alkawari ne kamar Ishaku .
Kamar yadda dā , shi da aka haifa bisa ga ɗabi'a ya tsananta wa wanda aka haifa bisa ga ikon Ruhun , haka a yanzu ma yake .
Amma me Nassin ya ce ? “ Ka kori kuyangar da ɗanta , don ko kaɗan ɗan kuyangar ba zai ci gādo tare da ɗan 'ya ba . ”
Saboda haka 'yan'uwa , mu ba 'ya'yan kuyanga ba ne , na 'ya ne .
Almasihu ya 'yanta mu , 'yantawar gaske . Don haka sai ku dāge , kada ku sāke sarƙafewa a cikin ƙangin bauta .
To , ni Bulus , ina gaya muku , in kuna yarda a yi muku kaciya , Almasihu ba zai amfane ku kome ba ke nan .
Ina sāke tabbatar wa duk wanda ya yarda a yi masa kaciya , cewa wajibi ne ya bi dukkan Shari'a .
Ku da kuke neman kuɓuta ga Allah ta wurin bin Shari'a , kun katse daga Almasihu ke nan , kun noƙe daga alherin Allah .
Gama mu , ta wurin ikon Ruhu , muke ɗokin cikar begen nan namu na samun adalcin Allah saboda bangaskiya .
In muna a cikin Almasihu Yesu , kaciya da rashin kaciya ba a bakin kome suke ba . Bangaskiya mai aikata ƙauna ita ce wani abu .
Dā , ai , kuna ci gaba sosai . Wane ne ya hana ku bin gaskiya ?
Wannan rarrashin da ake muku ba daga wanda ya kira ku ba ne .
Ai , ɗan yisti kaɗan , yake game dukkan curin gurasa .
Na dai amince da ku a cikin Ubangiji , ba za ku bi wani ra'ayi dabam da nawa ba . Wannan da yake ta da hankalinku kuwa zai sha hukunci , ko shi wane ne .
Amma 'yan'uwa , in da har yanzu wa'azin yin kaciya nake yi , to , don me har yanzu ake tsananta mini ? In da haka ne , ashe , an kawar da hamayyar da gicciyen Almasihu yake sawa ke nan !
Da ma a ce masu ta da hankalinku ɗin nan su mai da kansu babanni !
Ya ku 'yan'uwa , don 'yanci musamman aka kira ku , amma kada ku mai da 'yancin nan naku hujjar biye wa halin mutuntaka , sai dai ku bauta wa juna da ƙauna .
Don duk Shari'a an ƙunshe ta ne a kalma guda , wato , “ Ka ƙaunaci maƙwabcinka kamar kanka . ”
Amma in kuna cin naman juna , ku mai da hankali fa , hanyar hallaka juna ke nan .
Maganata ita ce , ku yi zaman Ruhu , ba kuwa za ku biye wa halin mutuntaka ba .
Don halin mutuntaka gāba yake yi da Ruhu , Ruhu kuma yana gāba da halin mutuntaka . Waɗannan biyu gāba suke yi da juna , har ba kwa iya yin abin da kuke so .
In Ruhu ne yake bi da ku , ashe , Shari'a ba ta da iko da ku , ke nan .
Aikin halin mutuntaka a fili yake , wato , fasikanci , da aikin lalata , da fajirci ,
da bautar gumaka , da sihiri , da gāba , da jayayya , da kishi , da fushi , da sonkai , da tsaguwa , da hamayya ,
da hassada , da buguwa , da shashanci , da kuma sauran irinsu . Ina faɗakar da ku kamar yadda na faɗakar da ku a dā , cewa masu yin irin waɗannan abubuwa , ba za su sami gādo a Mulkin Allah ba .
Albarkar Ruhu kuwa ita ce ƙauna , da farin ciki , da salama , da haƙuri , da kirki , da nagarta , da aminci ,
da tawali'u da kuma kamunkai . Masu yin irin waɗannan abubuwa , ba dama shari'a ta kama su .
Waɗanda kuwa suke su na Almasihu Yesu ne , sun gicciye halin mutuntaka da mugayen sha'awace-sha'awace iri iri .
In dai rayuwar tamu ta Ruhu ce , to , sai mu tafiyar da al'amuranmu ta wurin ikon Ruhu .
Kada mu zama masu homa , muna tsokanar juna , muna yi wa juna hassada .
Ya ku 'yan'uwa , in an kama mutum yana a cikin yin laifi , ku da kuke na ruhu , sai ku komo da shi a kan hanya da tawali'u , kowa yana kula da kansa kada shi ma ya burmu .
Ku ɗauki wahalar juna , ta haka za ku cika shari'ar Almasihu .
Kowa ya zaci shi wani abu ne , alhali kuwa shi ba kome ba ne , ya ruɗi kansa ke nan .
Kowa yă auna aikinsa ya gani , sa'an nan ne zai iya gadara da maƙaminsa shi da kansa , ba sai ya gwada kansa da wani ba .
Lalle kowa yă ji da kayansa .
Duk wanda aka koya wa Maganar , yă ci moriyar abubuwansa na alheri tare da mai koyarwa .
Kada fa a yaudare ku , ai , ba a iya zambatar Allah . Duk abin da mutum ya shuka , shi zai girba .
Wanda ya yi shuka a kwaɗayin son zuciyarsa , ta wurin son zuciya zai girbi ruɓa . Wanda ya yi shuka a Ruhu , ta wurin Ruhu zai girbi rai madawwami .
Kada mu yi sanyi da yin aiki nagari , don za mu yi girbi a kan kari , in ba mu karai ba .
To , saboda haka , in hali ya yi , sai mu kyautata wa kowa , tun ba ma waɗanda suke jama'ar masu ba da gaskiya ba .
Ku dubi irin rubutu gwada-gwada da nake muku da hannuna !
To , mutanen nan masu son nuna bijinta cikin jiki , su ne masu son tilasta muku yin kaciya , don gudun shan wuya saboda gicciyen Almasihu .
Ai , ko waɗanda aka yi wa kaciya ma ba sa kiyaye Shari'a . Sonsu ne a yi muku kaciya , don su yi fāriya da ku a kan an yi muku kaciya .
Amma ni ko kusa ba zan yi fariya ba , sai dai a game da gicciyen Ubangijinmu Yesu Almasihu , wanda ta albarkacin mutuwarsa a kan gicciye ne na yar da sha'anin duniya , duniya kuma ta yar da sha'anina .
Kaciya da rashin kaciya ba a bakin kome suke ba , sai dai sabuwar halitta ita ce wani abu .
Salama da jinƙai su tabbata ga duk masu bin ka'idar nan , wato Isra'ilar gaske ta Allah .
Daga nan gaba kada kowa ya ƙara damuna , domin a jikina ina da tabbai masu nuna ni bawan Ubangiji Yesu ne .
Alherin Ubangijinmu Yesu Almasihu yă tabbata a gare ku , 'yan'uwa . Amin .
Daga Bulus , manzon Almasihu Yesu da yardar Allah , zuwa ga mutanensa tsarkaka da suke a Afisa , amintattu a cikin Almasihu Yesu .
Alheri da salama na Allah ubanmu , da na Ubangiji Yesu Almasihu su tabbata a gare ku .
Yabo yā tabbata ga Allahn Ubangijinmu Yesu Almasihu , da Ubansa kuma , wanda ya yi mana albarka da kowace albarka ta Ruhu , basamaniya , a cikin Almasihu ,
domin kuwa ya zaɓe mu a cikin Almasihu tun ba a halicci duniya ba , mu zama tsarkaka , marasa aibu a gabansa .
Ya ƙaddara mu mu zama 'ya'yansa ta wurin Yesu Almasihu , bisa ga nufinsa na alheri ,
domin mu yabi ɗaukakar alherinsa wanda ya ba mu kyauta hannu sake saboda Ƙaunataccensa .
Ta gare shi ne muka sami fansa albarkacin jininsa , wato yafewar laifofinmu , bisa ga yalwar alherin Allah ,
wanda ya falala mana . Da matuƙar hikima da basira
ya sanasshe mu asirin nufinsa , bisa ga kyakkyawan nufinsa da ya nufa ya cika ta wurin Almasihu .
Duk wannan kuwa shiri ne , domin a cikar lokaci a harhaɗa dukkan abubuwa ta wurin Almasihu , wato abubuwan da suke sama , da abubuwan da suke a ƙasa .
A cikinsa ne aka maishe mu abin gādo na Allah , an kuwa ƙaddara mu ga haka bisa ga nufin wannan da yake zartar da dukkan abubuwa yadda ya yi nufi yă yi ,
domin mu da muka fara kafa bege ga Almasihu mu yi zaman yabon ɗaukakarsa .
A cikinsa ne ku kuma da kuka ji maganar gaskiya , wato , bisharar cetonku , a cikinsa , sa'ad da kuka ba da gaskiya kuma , aka hatimce ku da Ruhu Mai Tsarki wanda aka alkawarta .
Shi ne kuwa tabbatawar gādonmu har kafin mu kai ga samunsa , wannan kuma domin yabon ɗaukakarsa ne .
Saboda haka da yake na ji labarin bangaskiyarku ga Ubangiji Yesu , da kuma ƙaunarku ga dukan tsarkaka ,
ban fāsa gode wa Allah saboda ku ba , duk sa'ad da nake yi muku addu'a ,
da nufin cewa Allah na Ubangijinmu Yesu Almasihu , Uba Maɗaukaki , yă ba ku Ruhu mai ba da hikima da bayani ga sanin Allah ,
a kuma sa ku ku waye ta idon zuci , domin ku san ko mene ne begen nan da ya kira ku a kai , da kuma ko mene ne yalwar gādonsa mai ɗaukaka a game da tsarkaka ,
da kuma ko mene ne girman ikonsa marar misaltuwa da yake zartarwa a gare mu , mu masu ba da gaskiya , wato zartarwar ƙarfin ikon nan nasa ,
wanda ya zartar ga Almasihu sa'ad da ya tashe shi daga matattu , ya kuma ba shi wurin zama a damansa a samaniya ,
a can a birbishin dukkan sarauta da iko , da ƙarfi , da mulki , a birbishin kowane suna da za a sa , ba ma a duniyar nan kawai ba , har ma a lahira ma .
Allah kuma ya sarayar da kome a ƙarƙashin ikon Almasihu , ya kuma ba da shi ga Ikilisiya ya zama Kai mai mallakar abu duka .
Ikilisiya ita ce jikin Almasihu , cikar mai cika dukkan abu .
Ku kuma zai raya ku sa'ad da kuke matattu ta wurin laifofinku da zunubanku ,
waɗanda dā kuke a ciki , kuna biye wa al'amarin duniyar nan , kuna bin sarkin masu iko a sararin sama , wato iskar nan da take zuga zuciyar kangararru a yanzu .
Dukkanmu dā mun zauna a cikinsu , muna biye wa sha'awoyin halin mutuntaka , muna aikata abin da jiki da zuciya suke buri , har ma ga ɗabi'a wajibi ne fushin Allah ya bayyana a kanmu , kamar sauran 'yan adam .
Amma Allah da yake mai yalwar jinƙai ne , saboda matsananciyar ƙaunar da yake yi mana ,
ko a sa'ad da muke matattu ma ta wurin laifofinmu , sai ya rayar da mu tare da Almasihu ( ta wurin alheri an cece ku ) ,
a cikin Almasihu Yesu kuma ya tashe mu tare , har ya ba mu wurin zama tare a samaniya .
Allah ya yi wannan kuwa domin a zamani mai zuwa ya bayyana yalwar alherinsa marar misaltuwa , ta wajen nuna mana alheri ta wurin Almasihu Yesu .
Domin ta wurin alheri ne aka cece ku saboda bangaskiya , wannan kuwa ba ƙoƙarin kanku ba ne , baiwa ce ta Allah ,
ba kuwa saboda da aikin lada ba , kada wani ya yi fariya .
Ai , mu aikinsa ne , an sāke halittarmu a cikin Almasihu Yesu musamman domin mu yi kyawawan ayyuka , waɗanda Allah ya tanadar mana tun da fari , mu yi .
Saboda haka , ku tuna dā ku al'ummai ne bisa ɗabi'a , ga waɗanda ake kira masu kaciyar nan kuwa , sukan kira ku marasa kaciya ( ga shi kuwa , kaciyar nan ta jiki ce , wadda ake yi da hannu ) .
Ku kuma tuna a lokacin nan a rabe kuke da Almasihu , bare ne ga jama'ar Isra'ila , bāƙi ne ga alkawaran nan da Allah ya yi , marasa bege , marasa Allah kuma a duniya .
Amma a yanzu , a cikin Almasihu , ku da dā kuke can nesa , an kawo ku kusa ta wurin jinin Almasihu .
Domin Almasihu shi ne salamarmu , shi wanda ya mai da Yahudawa da al'ummai ɗaya , wato ya rushe katangar nan da ta raba su a kan gāba .
Har ya soke Shari'ar nan mai umarni da dokoki , ta wurin ba da jikinsa , domin ta gare shi yă halicci sabon mutum guda daga mutanen nan biyu , ta haka yă kawo salama ,
yă kuma sulhunta su duka biyu ga Allah , su zama jiki ɗaya ta wurin gicciye , ta haka yă kashe gābar .
Ya kuwa zo ya yi muku albishirin salama , ku da kuke nesa , ya kuma yi wa waɗanda suke kusa .
Domin ta gare shi ne dukanmu biyu muka sami isa gun Uba ta hanyar Ruhu guda .
Wato ashe , ku ba baƙi ba ne kuma , ko kuwa bāre , ai , ku abokan 'yanci ne na tsarkaka , iyalin Allah kuma ,
waɗanda aka gina bisa tushen manzanni da annabawa , Almasihu Yesu kansa kuwa shi ne mafificin dutsen ginin ,
dukan wanda aka haɗa tsarin ginin a cikinsa , yana kuma tashi ya zama haikali tsattsarka na Ubangiji .
A cikinsa ne ku kuma aka gina ku , ku zama mazaunin Allah ta wurin Ruhu .
Domin haka , ni Bulus , ɗan sarƙa saboda Almasihu Yesu domin amfanin ku al'ummai ,
in dai kun ji labarin mai da ni mai hidimar alherin Allah wanda aka yi mini baiwa saboda ku ,
wato yadda aka sanar da ni asirin Ubangiji ta wahayi , kamar yadda na riga na rubuta a taƙaice .
A yayin da kuka karanta wannan , za ku iya gane basirata saboda asirin Almasihu ,
wanda a zamanin dā ba a sanar da 'yan adam ba , kamar yadda a yanzu aka bayyana wa manzanninsa tsarkaka da annabawa , ta wurin Ruhu ,
wato , yadda ta wurin bishara al'ummai da suke abokan gādo da mu , gaɓoɓin jiki guda , abokan tarayya kuma ga alkawaran nan a cikin Almasihu Yesu .
An kuwa sa ni mai hidimar wannan bishara , a bisa ga baiwar alherin Allah da aka yi mini ta ƙarfin ikonsa .
Ko da yake ni ne mafi ƙanƙantar tsarkaka duka , ni aka ba wannan alheri in yi wa al'ummai bishara a kan yalwar Almasihu marar ƙididdiguwa ,
in kuma bayyana wa dukan mutane shirin asirin nan wanda shekara da shekaru yake a ɓoye a gun Allah , wanda ya halicci dukkan abubuwa .
An yi wannan ne kuwa domin a yanzu a sanar da hikimar Allah iri iri ga manyan mala'iku da masa iko a samaniya , ta hanyar Ikilisiya .
Wannan kuwa bisa ga dawwamammen nufin nan ne da Allah ya zartar a cikin Almasihu Yesu Ubangijinmu .
A cikinsa muke da gabagaɗin isa ga Allah , da amincewa , ta wurin bangaskiyarmu a gare shi .
Saboda haka , ina roƙonku kada ku karai da ganin wahalar da nake sha dominku , wannan kuwa ɗaukakarku ce .
Saboda haka , nake durƙusawa a gaban Uban ,
shi da yake sa wa kowace kabila ta sama da ta ƙasa suna ,
ina addu'a ya yi muku baiwa bisa ga yalwar ɗaukakarsa , ku ƙarfafa matuƙa a birnin zuciyarku ta wurin Ruhunsa ,
har ma Almasihu yă zauna a zukatanku ta wurin bangaskiyarku , domin ƙauna ta kahu da gindinta sosai a zukatanku ,
har ku sami kaifin basira tare da dukan tsarkaka , ku fahimci ko mene ne fāɗin ƙaunar Almasihu , da tsawonta da zacinta , da kuma zurfinta ,
ku kuma san ƙaunar da Almasihu yake yi mana , wadda ta fi gaban sani , domin a cika ku da dukan falala ta Allah .
Ɗaukaka tă tabbata ga wannan da yake da ikon aikatawa fiye da dukkan abin da za mu roƙa , ko za mu zata nesa , wato , aikatawa ta ƙarfin ikonsa da yake aiki a zuciyarmu .
Ɗaukaka tă tabbata a gare shi a cikin Ikilisiya ta wurin Almasihu Yesu , har ya zuwa dukkan zamanai har abada abadin . Amin .
Don haka , ni ɗan sarƙa saboda Ubangiji , ina roƙonku ku yi zaman da ya cancanci kiran da aka yi muku ,
da matuƙar tawali'u , da salihanci , da haƙuri , kuna jure wa juna saboda ƙauna .
Da ƙwazo ku kiyaye ɗayantuwar da Ruhu yake zartarwa , kuna a haɗe a cikin salama .
Jiki guda ne , Ruhu kuma guda , kamar yadda aka kira ku a kan begen nan guda , wanda yake game da kiran nan .
Ubangiji guda ne , bangaskiya guda , da kuma baftisma guda .
Allah ɗaya ne , Ubanmu duka , wanda yake bisa duka , ta wurin duka , a cikin duka kuma .
Amma an ba kowannenmu alheri gwargwadon baiwar Almasihu .
Saboda haka , Nassi ya ce , “ Sa'ad da ya hau Sama ya bi da rundunar kamammu , Ya kuma yi wa 'yan adam baye-baye . ”
( Wato , da aka ce “ Ya hau ” ɗin , me aka fahimta , in ba cewa dā ya sauka a can ƙasa ba ?
Shi wanda ya sauka ɗin , shi ne kuma ya hau a can birbishin dukkan sammai , domin ya cika kome . )
Ya kuma yi wa waɗansu baiwa su zama manzanni , waɗansu annabawa , waɗansu masu yin bishara , waɗansu makiyaya masu koyarwa ,
domin tsarkaka su samu , su iya aikin hidimar Ikilisiya , domin a inganta jikin Almasihu ,
har mu duka mu riski haɗa kan nan na bangaskiya ga Ɗan Allah , da kuma saninsa , mu kai maƙamin cikakken mutum , mu kuma kai ga matsayin nan na falalar Almasihu .
An yi wannan kuwa don kada mu sāke zama kamar yara , waɗanda suke jujjuyawa , iskar kowace koyarwa tana ɗaukar hankalinsu , bisa ga wayon mutane da makircinsu da kissoshinsu .
A maimakon haka , sai mu faɗi gaskiya game da ƙauna , muna girma a cikinsa ta kowace hanya , wato Almasihu , shi da yake shugabanmu .
Domin ta gare shi ne dukkan jiki yake a game , yake kuma a haɗe , ta wurin gudunmawar kowace gaɓa , ta wurin kuma aikin kowace gaɓa daidai jikin yake ƙara girma , yana kuma ingantuwa da halin ƙauna .
To , ina dai faɗa muku , ina kuma nace faɗa muku a cikin Ubangiji , cewa kada ku sāke yin zama irin na al'ummai , masu azancin banza da wofi .
Duhun zuciya yake a gare su , bare suke ga rai wanda Allah yake bayarwa , sabili da jahilcin da yake a gare su , saboda taurin kansu .
Zuciyarsu ta yi kanta , sun dulmiya a cikin fajirci , sun ɗokanta ido a rufe ga yin kowane irin aikin lalata .
Ba haka kuka koyi al'amarin Almasihu ba ,
in da a ce kun saurare shi , an kuma koya muku ta gare shi ne , wato yadda gaskiya ta Yesu take .
Ku yar da halinku na dā , wanda dā kuke a ciki , wanda yake lalacewa saboda sha'awoyinsa na yaudara ,
ku kuma sabunta ra'ayin hankalinku ,
ku ɗauki sabon halin nan da aka halitta bisa ga kamannin Allah da hakikanin adalci da tsarki .
Saboda haka , sai ku watsar da ƙarya , kowa yă riƙa faɗar gaskiya ga maƙwabcinsa , gama mu gaɓoɓin juna ne .
In kun husata , kada ku yi zunubi , kada ma fushinku ya kai faɗuwar rana ,
kada kuma ku bar wa Iblis wata ƙofa .
Kada ɓarawo ya ƙara yin sata , a maimakon haka sai ya motsa jiki yana aikin gaskiya da hannunsa , har da zai sami abin da zai ba matalauta .
Kada wata alfasha ta fita daga bakinku , sai dai irin maganar da ta kyautu domin ingantawa , a kuma yi ta a kan kari , domin ta sa alheri ga masu jinta .
Ku kuma kula , kada fa ku ɓata wa Ruhu Mai Tsarki na Allah rai , wanda aka hatimce ku da shi , cewa ku nasa ne a ranar fansa .
Ku rabu da kowane irin ɗacin rai , da hasala , da fushi , da tankiya , da yanke , da kowace irin ƙeta .
Ku yi wa juna kirki , kuna tausayi , kuna yafe wa juna kamar yadda Allah ya yafe muku ta wurin Almasihu .
Saboda haka sai ku zama masu koyi da Allah , in ku ƙaunatattun 'ya'yansa ne .
Ku yi zaman ƙauna kamar yadda Almasihu ya ƙaunace mu , ya kuma ba da kansa dominmu , sadaka mai ƙanshi , hadaya kuma ga Allah .
Kada ma a ko ambaci fasikanci , da kowane irin aikin lalata ko kwaɗayi a tsakaninku , domin kuwa bai dace da tsarkaka ba .
Haka ma alfasha , da zancen banza da wauta , don bai kamata ba , sai dai a maimakon haka ku riƙa gode wa Allah .
Kun dai tabbata , ba wani fasiki , ko mai aikin lalata , ko mai kwaɗayi ( wanda shi da mai bautar gumaka duk ɗaya ne ) , da yake da gādo a mulkin Almasihu da na Allah .
Kada wani ya hilace ku da maganar wofi , gama sabili da waɗannan zunubai ne fushin Allah yake aukawa a kan kangararru .
Saboda haka , kada ku yi cuɗanya da su ,
domin dā ku duhu ne , amma a yanzu ku haske ne a cikin Ubangiji . Ku yi zaman mutanen haske ,
domin haske shi ne yake haifar duk abin da yake nagari , na adalci , da na gaskiya .
Ku dai tabbata abin zai gamshi Ubangiji .
Ku yi nesa da ayyukan duhu na banza da wofi , sai dai ku tona su .
Gama abin kunya ne a ma faɗi abubuwan da suke yi a asirce .
Duk abin da aka kawo a gaban haske a san ainihinsa , gama duk abin da aka san ainihinsa ya haskaka .
Saboda haka aka ce , “ Farka , ya kai mai barci , ka tashi daga matattu . Almasihu kuwa zai haskaka ka . ”
Saboda haka , sai ku mai da hankali ƙwarai ga zamanku , kada ku zama kamar marasa hikima , sai dai masu hikima .
Ku yi matuƙar amfani da lokaci don kwanaki mugaye ne .
Don haka kada ku zama marasa azanci , sai dai ku fahimci abin da yake nufin Ubangiji .
Kada kuma ku bugu da giya , hanyar masha'a ke nan . Sai dai ku cika da Ruhu ,
kuna zance da junanku da kalmomin zabura , da waƙoƙin yabo , da waƙoƙi na ruhu , kuna raira waƙoƙi da zabura ga Ubangiji da yabo a zukatanku .
Kullum ku riƙa gode wa Allah Uba da sunan Ubangijinmu Yesu Almasihu a kan ko mene ne .
Ku bi juna saboda ganin girman Almasihu .
Ku matan aure , ku yi biyayya ga mazanku , Ubangiji ke nan kuke yi wa .
Don miji shi ne shugaban matarsa , kamar yadda Almasihu ke shugaban Ikilisiya , wato , jikinsa , shi kansa kuma shi ne Mai Ceton jikin .
Kamar yadda Ikilisiya take bin Almasihu , haka kuma mata su bi mazansu ta kowane hali .
Ku maza , ku ƙaunaci matanku kamar yadda Almasihu ya ƙaunaci ikilisiya , har ya ba da kansa dominta ,
domin ya miƙa ta ga Allah , tsarkakakkiya bayan da ya wanke ta da ruwa ta wurin Kalma ,
domin shi kansa yă ba kansa Ikilisiya da ɗaukakarta , ba tare da tabo ko tamoji ba , ko wani irin abu haka , tă dai zamo tsattsarka marar aibu .
Ta haka ya wajaba maza su ƙaunaci matansu , jikinsu ke nan suke yi wa . Ai , wanda ya ƙaunaci matarsa , ya ƙaunaci kansa ke nan .
Domin ba wanda ya taɓa ƙin jikinsa , sai dai ya rene shi , ya yi tattalinsa , kamar yadda Almasihu yake yi wa Ikilisiya ,
domin mu gaɓoɓin jikinsa ne .
“ Saboda haka ne , mutum sai ya bar mahaifinsa da mahaifiyarsa , ya manne wa matarsa , su biyu su zama jiki guda . ”
Wannan asiri muhimmi ne , ni kuwa ina nufin Almasihu ne da ikilisiya .
Duk da haka dai , sai kowane ɗayanku ya ƙaunaci matarsa kamar kansa , ita matar kuwa ta yi wa mijinta ladabi .
Ku 'ya'ya , ku yi wa iyayenku biyayya tsakani da Ubangiji , domin wannan shi ne daidai .
Wannan shi ne umarnin farko mai alkawari , cewa , “ Ka girmama mahaifinka da mahaifiyarka ,
don al'amarinka ya kyautatu , ka kuma yi tsawon rai a duniya . ”
Ku ubanni , kada ku sa 'ya'yanku su yi fushi , sai dai ku goye su da tarbiyya , da kuma gargaɗi ta hanyar Ubangiji .
Ku bayi , ku yi biyayya ga iyayengijinku na duniya , da hali bangirma tare da matsananciyar kula da zuciya ɗaya , Almasihu ku ke yi wa ke nan ,
ba aikin ganin ido ba , kamar masu son faranta wa mutane rai , sai dai kamar bayin Almasihu masu aikata abin da Allah yake so , da zuciya ɗaya ,
kuna bauta da kyakkyawar niyya domin Ubangiji kuke yi wa , ba mutane ba .
Kun sani , kowane alherin da mutum ya yi , ko shi ɗa ne ko bawa , Ubangiji zai sāka masa shi .
Ku iyayengiji , ku ma ku yi musu haka , ku bar tsorata su , ku sani , shi wanda yake Ubangijinsu da ku duka , yana Sama , shi kuwa ba ya zaɓe .
A ƙarshe kuma , ku ƙarfafa ga Ubangiji , ga ƙarfin ikonsa .
Ku yi ɗamara da dukan makamai na Allah , don ku iya dagewa gāba da kissoshin Iblis .
Ai , famarmu ba da 'yan adam muke yi ba , amma da mugayen ruhohi ne na sararin sama , masarauta , masu iko , da waɗanda ragamar mulkin zamanin nan mai duhu take hannunsu .
Saboda haka , sai ku ɗauki dukan makamai na Allah , domin ku iya dagewa a muguwar ranar nan , bayan kuma kun gama kome duka , ku dage .
Saboda haka fa ku dage , gaskiya ta zama ɗamararku , adalci ya zama sulkenku ,
shirin kai bisharar salama ya zama kamar takalmi a ƙafafunku .
Banda waɗannan kuma , ku ɗauki garkuwar bangaskiya , wadda za ku iya kashe dukan kiban wutar Mugun nan da ita .
Ku kuma ɗauki kwalkwalin ceto , da takobin Ruhu , wato Maganar Allah ,
a koyaushe kuna addu'a da roƙo ta wurin ikon Ruhu ba fāsawa . A kan wannan manufa ku tsaya da kaifinku da matuƙar naci , kuna yi wa dukan tsarkaka addu'a .
Ni ma ku yi mini , domin in sami baiwar yin hurci , in yi magana gabagaɗi , in sanar da asirin bishara ,
wadda ni jakadanta ne , ɗaurarre . Ku dai yi mini addu'a , duk sa'ad da nake yin bisharar , in bayyana ta gabagaɗi , kamar yadda ya kamata in yi .
A yanzu kuwa , don ku ma ku san lafiyata , da kuma halin da nake a ciki , ga Tikikus , ƙaunataccen ɗan'uwa , amintaccen mai hidimar Ubangiji , zai sanar da ku kome .
Na aiko shi gare ku musamman domin ku san yadda muke , ya kuma ƙarfafa muku zuciya .
Salamar Allah Uba da ta Ubangiji Yesu Almasihu su tabbata ga 'yan'uwa , tare da ƙauna game da bangaskiya .
Alheri yă tabbata ga dukkan masu ƙaunar Ubangijinmu Yesu Almasihu da ƙauna marar ƙarewa .
Daga Bulus da Timoti , bayin Almasihu Yesu , zuwa ga dukan tsarkaka a cikin Almasihu Yesu waɗanda suke a Filibi , tare da masu kula da ikilisiya da kuma masu hidimarta .
Alheri da salama na Allah ubanmu , da na Ubangiji Yesu Almasihu , su tabbata a gare ku .
Ina gode Allahna duk sa'ad da nake tunawa da ku ,
a kullum kuwa a kowace addu'a da nake muku duka , da farin ciki nake yi .
Ina godiya saboda tarayyarku da ni wajen yaɗa bishara , tun daga ranar farko har ya zuwa yanzu .
Na tabbata shi wanda ya fara kyakkyawan aiki a gare ku , zai ƙarasa shi , har ya zuwa ranar Yesu Almasihu .
Daidai ne kuwa a gare ni in riƙa tunaninku haka , ku duka , domin kuna a cikin zuciyata , domin dukanku abokan tarayya ne da ni da alherin Allah , ta wajen ɗaure ni da aka yi , da kuma ta yin kāriyar bishara da tabbatar da ita .
Domin Allah shi ne mashaidina a kan yadda nake begenku duka , da irin ƙaunar da Almasihu Yesu yake yi .
Addu'ata ita ce , ƙaunarku ta riƙa haɓaka da sani da matuƙar ganewa ,
domin ku zaɓi abubuwa mafifita , ku zama sahihai , marasa abin zargi , har ya zuwa ranar Almasihu ,
kuna da cikakken sakamakon aikin adalci da yake samuwa ta wurin Yesu Almasihu , wannan kuwa duk domin ɗaukakar Allah ne , da yabonsa .
'Yan'uwa , ina so ku sani , al'amuran nan da suka auku a gare ni , har ma sun yi amfani wajen yaɗa bishara ,
har dai ya zama sananne ga dukan sojan fāda da sauran jama'a , cewa ɗaurina saboda Almasihu ne .
Har ma galibin 'yan'uwa cikin Ubangiji suka ƙarfafa saboda ɗaurina , sun kuma ƙara fitowa gabagaɗi , su faɗi Maganar Allah ba tare da tsoro ba .
Lalle waɗansu suna wa'azin Almasihu saboda hassada da husuma , amma waɗansu kam , saboda kyakkyawar niyya ne .
Waɗannan suna yi ne a kan ƙauna , sun sani , an sa ni nan ne domin kāriyar bishara .
Waɗancan kuwa suna shelar Almasihu saboda sonkai ne , ba da zuciya ɗaya ba , a sonsu , su wahalar da ni a cikin ɗaurina .
Me kuma ? Ta ko yaya dai , ko da gangan , ko da gaske , ana shelar Almasihu , na kuma yi farin ciki da haka . I , zan yi farin ciki kuwa .
Domin na san duk wannan zai zama sanadin lafiyata , ta wurin addu'arku da taimakon Ruhun Yesu Almasihu .
Don kuwa ina ɗoki , ina kuma sa zuciya , ko kaɗan ba zan kunyata ba , sai dai zan yi ƙarfin hali matuƙa a yanzu kamar koyaushe , a girmama Almasihu a jikina , ko ta wurin rayuwata , ko ta wurin mutuwata .
Domin ni , a gare ni , rai Almasihu ne , mutuwa kuwa riba ce .
In ya zamanto rayuwa zan yi a cikin jiki , to , zan yi aiki mai amfani ke nan . Amma na rasa abin da zan zaɓa .
Duka biyu suna jan hankalina ƙwarai . Burina in ƙaura in zauna tare da Almasihu , domin wannan shi ne ya fi kyau nesa .
Amma in wanzu a cikin jiki , shi ya fi wajabta saboda ku .
Na tabbata haka ne , na kuwa sani zan wanzu in zauna tare da ku duka , domin ku ci gaba , bangaskiyarku tana sa ku yin farin ciki ,
ku kuma sami ƙwaƙƙwaran dalilin yin taƙama da Almasihu ta wurina , saboda sāke komowata gare ku .
Sai dai ku yi zaman da ya cancanci bisharar Almasihu , domin ko na zo na gan ku , ko kuwa ba na nan , in ji labarinku , cewa kun dage , nufinku ɗaya , ra'ayinku ɗaya , kuna fama tare saboda bangaskiyar da bishara take sawa ,
ba kwa kuwa jin tsoron magabtanku sam . Wannan kuwa ishara ce a gare su ta hallakarsu , ku kuwa ta cetonku , isharar kuwa daga Allah take .
Gama an yi muku alheri , cewa ba gaskatawa da Almasihu kawai za ku yi ba , har ma za ku sha wuya dominsa ,
kuna shan fama irin nawa wanda kuka gani , wanda kuke ji nake sha har yanzu .
In akwai ƙarfafawa a cikin Almasihu , in dai da ƙarfin rinjaye na ƙauna , in har da tarayyarku ga Ruhu , da soyayyarku da kuma tausayinku ,
to , albarkacinsu ku cikasa farin cikina da zamanku lafiya da juna , kuna ƙaunar juna , nufinku ɗaya , ra'ayinku ɗaya .
Kada ku yi kome da sonkai ko girmankai , sai dai da tawali'u , kowa yana mai da ɗan'uwansa ya fi shi .
Kowannenku kada ya kula da harkar kansa kawai , sai dai ya kula har da ta ɗan'uwansa ma .
Ku ɗauki halin Almasihu Yesu ,
wanda , ko da yake a cikin surar Allah yake , bai mai da daidaitakar nan tasa da Allah abar da zai riƙe kankan ce ba ,
sai ma ya mai da kansa baya matuƙa ta ɗaukar surar bawa , da kuma kasancewa da kamannin ɗan adam .
Da ya bayyana da siffar mutum , sai ya ƙasƙantar da kansa ta wurin yin biyayya , har wadda ta kai shi ga mutuwa , mutuwar ma ta gicciye .
Saboda haka ne kuma Allah ya ɗaukaka shi mafificiyar ɗaukaka , ya kuma yi masa baiwa da sunan nan da yake birbishin kowane suna ,
domin dai kowace gwiwa sai ta rusuna wa sunan nan na Yesu , a Sama da ƙasa , da kuma can ƙarƙashin ƙasa ,
kowane harshe kuma yă shaida Yesu Almasihu Ubangiji ne , domin ɗaukaka Allah Uba .
Saboda haka , ya ƙaunatattuna , kamar yadda a kullum kuke biyayya , haka kuma yanzu , ku yi ta yin aikin ceton nan naku da halin bangirma tare da matsananciyar kula , ba ma sai ina nan kawai ba , har ma fiye da haka in ba na nan .
Domin Allah shi ne mai aiki a zukatanku , ku nufi abin da yake kyakkyawan nufinsa , ku kuma aikata shi .
Kome za ka yi , kada ku yi da gunaguni , ko gardama ,
don ku zama marasa abin zargi , sahihai , 'ya'yan Allah marasa aibu , a zamanin mutane karkatattu , kangararru , waɗanda kuke haskakawa a cikinsu kamar fitilu a duniya ,
kuna riƙe da maganar rai kankan , har a ranar bayyanar Almasihu in yi taƙama , cewa himmata da famana ba a banza suke ba .
Ko da za a tsiyaye jinina a kan hadaya da hidima na bangaskiyarku , sai in yi farin ciki , in kuma taya ku farin ciki , ku duka .
Haka ku ma , ya kamata ku yi farin ciki , ku kuma taya ni farin ciki .
Ina sa zuciya ga Ubangiji Yesu in aika muku da Timoti da wuri , don ni ma in ƙarfafa da samun labarinku .
Ba ni da wani kamarsa , wanda da sahihanci zai tsananta kula da zamanku lafiya .
Dukansu sha'anin gabansu kawai suke yi , ba na Yesu Almasihu ba .
Amma , ai , kun san darajar Timoti yadda muka yi bautar bishara tare , kamar ɗa da mahaifinsa .
Shi ne nake fata in aiko , da zarar na ga yadda al'amarina yake gudana .
Na kuma amince har ga Ubangiji , ni ma da kaina ina zuwa ba da daɗewa ba .
Amma na ga lalle ne in aiko muku da Abafaroditas ɗan'uwana , abokin aikina , abokin famana kuma , wanda kuka aiko ya yi mini ɗawainiya .
Yana begenku ku duka , har ma ya damu ƙwarai don kun ji ba shi da lafiya .
Lalle ya yi rashin lafiya , har ya yi kusan mutuwa . Amma Allah ya ji tausayinsa , ba kuwa shi kaɗai ba , har ni ma , don kada in yi baƙin ciki a kan baƙin ciki .
Saboda haka na ɗokanta ƙwarai in turo shi domin ku yi farin cikin sāke ganinsa , ni kuma in rage baƙin cikina .
Don haka sai ku karɓe shi da matuƙar farin ciki saboda Ubangiji , ku kuma girmama irin waɗannan mutane ,
domin ya kusa ya mutu saboda aikin Almasihu , yana sai da ransa domin ya cikasa ɗawainiyarku gare ni .
A ƙarshe kuma 'yan'uwa , ku yi farin ciki da Ubangiji . Sāke rubuto muku waɗannan abubuwa bai gundure ni ba , ga shi kuwa , domin lafiyarku ne .
Ku yi hankali da karnukan nan ! Ku yi hankali da mugayen ma'aikatan nan ! Ku yi hankali da masu yankan jikin nan !
Don mu ne masu kaciyar ainihi , masu bauta wa Allah ta wurin Ruhu , masu taƙama da Almasihu Yesu , ba mu kuma dogara da al'amuran ganin ido ,
ko da yake ni ina iya dogara da al'amuran ganin ido , in dai nake so . In kuma akwai wanda yake tsammani yana iya dogara ga al'amuran ganin ido , to , ni na fi shi .
An yi mini kaciya a rana ta takwas , asalina Isra'ila ne , na kabilar Biliyaminu , Ba'ibrane ɗan Ibraniyawa , bisa ga Shari'a kuwa ni Bafarisiye ne ,
a wajen himma kuwa mai tsananta wa Ikilisiya ne ni , wajen aikin adalci kuwa bisa ga tafarkin Shari'a , marar abin zargi nake .
Amma dai kowace irin riba na taɓa ci , na ɗauka hasara ce saboda Almasihu .
Dahir na ɗauki dukkan abubuwa hasara ne , a kan mafificiyar darajar sanin da nake yi na Almasihu Yesu Ubangijina . Saboda shi ne na zaɓi yin hasarar dukkan abubuwa , har ma na mai da su tozari domin Almasihu yă zama nawa ,
a kuma same ni a cikinsa , ba da wani adalcin kaina ba , wanda ya danganta da bin Shari'a , sai dai da adalcin nan wanda yake tsirowa daga bangaskiya ga Almasihu , wato , da adalcin nan wanda yake samuwa daga Allah ta wurin bangaskiya .
Muradina ke nan , in san Almasihu , in san ikon tashinsa daga matattu , in yi tarayya da shi a shan wuyarsa , in kuma zama kamarsa a wajen mutuwarsa ,
domin ta ko ƙaƙa in kai ga tashin nan daga matattu .
Ba cewa , na riga na kai ga waɗannan ba ne , ko kuwa na zama kammalalle , a'a , sai dai ina nacewa ne , in riƙi abin nan da Almasihu Yesu ma ya riƙe ni saboda shi .
Ya 'yan'uwa , ban ɗauka a kan cewa na riga na riƙi abin ba , amma abu guda kam ina yi , ina mantawa da abin da yake baya , ina kutsawa zuwa ga abin da yake gaba .
Ina nacewa gaba gaba zuwa manufar nan , domin in sami ladar kiran nan zuwa sama , da Allah ya yi mini ta wurin Almasihu Yesu .
Saboda haka ɗaukacin waɗanda suka kammala a cikinmu , sai su bi wannan ra'ayi . In kuwa a game da wani abu ra'ayinku ya sha bambam , to , Allah zai bayyana muku wannan kuma .
Sai dai a duk inda muka kai , mu ci gaba da haka .
Ya ku 'yan'uwa , ku yi koyi da ni dukanku baki ɗaya , ku kuma dubi waɗanda zamansu yake daidai da gurbin da muka bar muku .
Domin da yawa waɗanda na sha gaya muku , yanzu kuma nake gaya muku , har da kawaye , suna bin Yesu , in ji su , amma su magabtan gicciyen Almasihu ne .
Ƙarshensu hallaka ne , Allahnsu ciki ne , rashin kunyarsu ita ce abar taƙamarsu , sun ƙwallafa ransu a kan al'amuran duniya .
Mu kuwa 'yan Mulkin Sama ne , daga can ne kuma muke ɗokin zuwan Mai Ceto , Ubangiji Yesu Almasihu ,
wanda zai sāke jikin nan namu na ƙasƙanci , ya mai da shi kamar jikin nan nasa na ɗaukaka , da ikon nan nasa na sarayar da dukkan abubuwa a gare shi .
Saboda haka ya 'yan'uwana , ƙaunatattuna , waɗanda nake bege , ku da kuke abin farin cikina da abin taƙamata kuma , ku dage ga Ubangiji , ya ku ƙaunatattuna .
Na gargaɗi Afodiya , na kuma gargaɗi Sintiki , su yi zaman lafiya da juna saboda su na Ubangiji ne .
Ya kai abokin bautata na hakika , ina roƙonka , ka taimaki matan nan , don sun yi fama tare da ni a al'amarin bishara , haka ma Kilemas da sauran abokan aikina , waɗanda sunayensu suke a rubuce a cikin Littafin Rai .
A kullum ku yi farin ciki da Ubangiji , har wa yau ina dai ƙara gaya muku , ku yi farin ciki .
Bari kowa ya san jimirinku . Ubangiji ya yi kusan zuwa .
Kada ku damu da kome , sai dai a kowane hali ku sanar da Allah bukatunku , ta wurin yin addu'a da roƙo , tare da gode wa Allah .
Ta haka salamar Allah , wadda ta fi gaban dukkan fahimta , za ta tsai da zukatanku da tunaninku ga Almasihu Yesu .
Daga ƙarshe kuma , 'yan'uwa , ko mene ne yake na gaskiya , ko mene ne abin girmamawa , ko mene ne daidai , ko mene ne tsattsarka , ko mene ne abin ƙauna , ko mene ne daɗɗaɗar magana , in ma da wani abu mafifici , ko abin da ya cancanci yabo , a kan waɗannan abubuwa za ku yi tunani .
Abin da kuka koya , kuka yi na'am da shi , abin kuma da kuka ji kuka gani a gare ni , sai ku aikata . Ta haka Allah mai zartar da salama zai kasance tare da ku .
Na yi farin ciki da Ubangiji ƙwarai da yake a yanzu kam , kularku gare ni ta farfaɗo , ko dā ma kuna kula da ni , dama ce ba ku samu ba .
Ba cewa , ina kukan rashi ba ne , domin na koyi yadda zan zauna da wadar zuci a cikin kowane irin hali da nake .
Na san yadda zan yi in yi zaman ƙunci , na kuma san yadda zan yi in yi zaman yalwa . A kowane irin hali duka na horu da ƙoshi da yunwa , yalwa da rashi .
Zan iya yin kome albarkacin wannan da yake ƙarfafa ni .
Amma kuwa kun kyauta da kuka taya ni cikin ƙuntatata .
Ku kuma Filibiyawa , ku kanku kun sani tun da aka fara yin bishara , sa'ad da na bar ƙasar Makidoniya , ba wata ikilisiyar da ta yi tarayya da ni wajen hidimar bayarwa da karɓa , sai dai ku kaɗai .
Ko sa'ad da nake Tasalonika ma , kun aiko mini da taimako ba sau ɗaya ba , ba sau biyu ba .
Ba cewa , don ina neman kyautarku ba ne , a'a , nemar muku amfani nake yi , a ƙara a kan ribarku .
An biya ni sarai , har fi . Bukatata ta biya , da na karɓi kyautar da kuka aiko mini ta hannun Abafaroditas , baiwa mai ƙanshi , hadaya abar karɓa , mai faranta wa Allah rai .
Allahna kuma zai biya muku kowace bukatarku daga cikin yalwar ɗaukakarsa da take ga Almasihu Yesu .
Ɗaukaka tă tabbata ga Allahnmu , Ubanmu , har abada abadin . Amin ! Amin !
Ku gai da kowane tsattsarka cikin Almasihu Yesu . 'Yan'uwan da suke tare da ni suna gai da ku .
Dukan tsarkaka suna gai da ku , tun ba ma na fadar Kaisar ba .
Alherin Ubangiji Yesu Almasihu yă tabbata a zukatanku .
Daga Bulus , manzon Almasihu Yesu da yardar Allah , tare da Timoti , ɗan'uwanmu ,
zuwa ga tsarkaka da amintattun 'yan'uwa cikin Almasihu da suke a Kolosi . Alheri da salamar Allah Ubanmu su tabbata a gare ku .
A kullum muna gode wa Allah , Uban Ubangijinmu Yesu Almasihu , duk sa'ad da muke yi muku addu'a ,
saboda mun ji labarin bangaskiyarku ga Almasihu Yesu , da kuma ƙaunar da kuke yi wa dukan tsarkaka ,
saboda bege ga abin da aka tanadar muku a sama . Kun riga kun ji labarin wannan a maganar gaskiya ,
wato , bisharar da ta zo muku , kamar yadda ta zo wa duniya duka , tana hayayyafa , tana kuma ƙara yaɗuwa , kamar yadda take yi a tsakaninku tun daga ranar da kuka ji , kuka kuma fahimci alherin Allah na hakika .
Haka ma kuka koya wurin Abafaras , ƙaunataccen abokin bautarmu . Shi amintaccen mai hidima ne na Almasihu a madadinmu ,
ya kuma sanasshe mu ƙaunar da kuke yi cikin Ruhu .
Shi ya sa tun a ran da muka ji labarin , ba mu fāsa yi muku addu'a ba , muna roƙo a cika ku da sanin nufin Allah da matuƙar hikima da fahimta na ruhu ,
domin ku yi zaman da ya cancanci bautar Ubangiji , kuna faranta masa ta kowane fanni , kuna ba da amfani a kowane aiki nagari , kuna ƙaruwa da sanin Allah .
Allah yă dai ƙarfafa ku da matuƙar ƙarfi bisa ga ƙarfin ɗaukakarsa , domin ku jure matuƙa a game da haƙuri da farin ciki ,
kuna gode wa Uba , wanda ya maishe mu mu isa samun rabo cikin gādon tsarkakan da suke a cikin haske .
Ya tsamo mu daga mulkin duhu , ya maishe mu ga mulkin ƙaunataccen Ɗansa ,
wanda ta gare shi ne muka sami fansa , wato , gafarar zunubanmu .
Shi ne surar Allah marar ganuwa , magāji ne tun ba a halicci kome ba ,
don ta gare shi ne aka halicci dukkan kome , abubuwan da suke a sama da abubuwan da suke a ƙasa , masu ganuwa da marasa ganuwa , ko kursiyai , ko masu mulki , ko masarauta , ko masu iko , wato , dukkan abubuwa an halicce su ne ta wurinsa , shi ne kuma makomarsu .
Shi ne a gaba da dukkan abubuwa , dukkan abubuwa kuma shi ne yake riƙe da su .
Shi ne kai ga jikin nan , wato Ikilisiya . Shi ne tushe , na farko a cikin masu tashi daga matattu , domin ta wurin kowane abu ya zama shi ne mafifici .
A gare shi dukkan cikar Allah ta tabbata , domin Allah yana farin ciki da haka ,
da nufin ta wurinsa , Allah yă sulhunta dukkan abubuwa da shi kansa , na ƙasa ko na sama , yana ƙulla zumunci ta wurin jininsa na gicciye .
Ku kuma dā a rabe kuke da Allah , maƙiyansa a zuci , masu mugun aiki .
Amma a yanzu ya sulhunta ku ta hanyar jikinsa na mutuntaka , wato , ta wurin mutuwarsa , domin ya miƙa ku tsarkakakku , marasa aibu , marasa abin zargi kuma a gabansa .
Sai dai fa ku nace wa bangaskiya , zaunannu , kafaffu , ba tare da wata ƙaura daga begen nan na bishara wadda kuka ji ba , wadda aka yi wa dukkan talikan da suke a duniya , wadda kuma ni Bulus na zama mai hidimarta .
To , a yanzu ina farin ciki saboda wuyar da nake sha dominku , a jikina kuma ina cikasa abin da ya saura ga wahalar Almasihu , da aka aza mini saboda jikinsa , wato Ikilisiya ,
wadda na zama mai hidimarta bisa ga aikin nan da Allah ya ba ni amana saboda ku , domin in sanar da Maganar Allah sosai ,
wato , asirin nan da yake a ɓoye tun zamanai masu yawa , amma a yanzu an bayyana shi ga tsarkakansa .
Su ne Allah ya so ya sanar da yadda irin yalwar ɗaukakar asirin nan take a cikin al'ummai , asirin nan kuwa shi ne Almasihu a cikinku , begen ɗaukakar da za a bayyana .
Shi ne kuwa muke sanarwa , muna yi wa kowane mutum gargaɗi , muna kuma koya wa kowane mutum da matuƙar hikima , da nufin mu miƙa kowane mutum cikakke a cikin Almasihu .
Saboda wannan nake shan wahala , nake fama da matuƙar himma , wadda yake sa mini ta ƙarfin ikonsa .
To , ina so ku san irin yawan shan faman da nake yi dominku , da waɗanda suke a Lawudikiya , da kuma duk waɗanda ba su taɓa ganina ba .
Sona a ƙarfafa musu zuciya , ƙauna tana haɗa su , har su sami dukkan mayalwaciyar fahimta tabbatacciya , da sanin asirin nan na Allah , wato Almasihu ,
wanda shi ne taska , wato maɓoyar dukkan mafifitan hikima da sani .
Na faɗi wannan ne don kada kowa ya hilace ku da maganar yaudara .
Don ko da yake a jiki ba na nan , ai , ruhuna yana nan tare da ku , ina kuwa farin cikin ganin kyakkyawan tsarinku , da dagewarku a kan bangaskiyarku ga Almasihu .
Da yake kun yi na'am da Almasihu Yesu Ubangiji , to , sai ku tsaya a gare shi ,
kuna kafaffu , kuna ginuwa a cikinsa , kuna tsayawa da bangaskiya gaba gaba , daidai yadda aka koya muku , kuna gode wa Allah a koyaushe .
Ku lura fa , kada kowa ya ribace ku ta hanyar iliminsa na yaudarar wofi , bisa ga al'adar mutane kawai , wato , bisa ga al'adun duniyar nan , ba bisa ga koyarwar Almasihu ba .
Domin a cikinsa ne cikin jiki dukkan cikar Allahntaka take tabbata .
A gare shi ne aka kammala ku , wanda yake shi ne shugaban dukkan sarauta da iko .
A cikinsa ne kuma aka yi muku kaciya , ba kuwa yin mutum ba , amma wadda Almasihu ya yi muku ce , ta wurin tuɓe halinku na mutuntaka .
An kuma binne ku tare da shi a wajen baftisma , inda kuma aka tashe ku tare da shi saboda bangaskiyarku ga ikon Allah , wanda ya tashe shi daga matattu .
Ku kuma da kuke matattu saboda laifofinku , marasa kaciya ta jiki , Allah ya raya ku tare da Almasihu , ya yafe mana dukkan laifofinmu ,
ya kuma yanke igiyar nan ta Shari'a da ta ɗaure mu da dokokinta , ya ɗauke ta , ya kafe ta da ƙusa a jikin gicciyensa .
Ya ƙwace makaman masarauta da na masu iko , ya kunyata su a fili , da ya yi nasara a kansu a kan gicciyen .
Saboda haka , kada ku damu in wani ya zarge ku a kan abin da kuke ci , ko abin da kuke sha , ko kuwa kan rashin kiyayewar wani idi , ko tsayawar wata , ko Asabar .
Waɗannan kam , isharori ne kawai na abin da zai auku , amma Almasihu shi ne ainihinsu .
Kada ku yarda kowane mutum ya ɓata ku , da cewa shi wani abu ne saboda , ya ga wahayi , ya kuma lazamta da yin tawali'un ƙarya , in ji shi kuma yana yi wa mala'iku sujada . Irin wannan mutum kumbura kansa yake yi ba dalili , sai ta son zuciya irin na halin mutuntaka ,
bai kuwa manne wa kan ba , wanda ta gare shi ne dukkan jiki yake amfana , yake kuma a haɗe , ta wurin gaɓoɓi da jijiyoyi , yake kuma girma da girman da Allah yake sawa .
Idan mutuwarku tare da Almasihu ta 'yanta ku daga al'adun duniyar nan , me ya sa kuke zama har yanzu kamar ku na duniya ne ? Don me kuke bin dokokin da aka yi bisa ga umarnin 'yan adam da koyarwarsu ,
kamar su , “ Kada ka kama , kada ka ɗanɗana , kada ka taɓa ? ”
( Wato , ana nufin abubuwan da , in an ci su sukan ruɓa duka . )
Irin waɗannan dokoki kam , lalle suna da'awar hikima ta wajen yin ibadar da aka ƙago , ta wurin yin tawali'un ƙarya da kuma wahalar da jiki , amma ko ɗaya ba su da wata daraja ga sarrafar halin mutuntaka .
To , da yake an tashe ku tare da Almasihu , sai ku nemi abubuwan da suke a Sama , inda Almasihu yake , a zaune a dama ga Allah .
Ku ƙwallafa ranku a kan abubuwan da suke Sama , ba a kan abubuwan da suke a ƙasa ba .
Gama kun mutu , ranku kuwa a ɓoye yake a gun Almasihu cikin Allah .
Sa'ad da Almasihu wanda yake shi ne ranmu ya bayyana , sai ku ma ku bayyana tare da shi a cikin ɗaukaka .
Saboda haka , sai ku kashe zukatanku ga sha'awace-sha'wacen duniya , wato fasikanci , da aikin lalata , da muguwar sha'awa , da mummunan buri , da kuma kwaɗayi , wanda shi ma bautar gumaka ne .
Saboda waɗannan abubuwa ne fushin Allah yake sauka a kan kangararru .
A dā kuna bin waɗannan sa'ad da suke jiki a gare ku .
Amma yanzu sai ku yar da duk waɗannan ma , wato fushi , da hasala , da ƙeta , da yanke , da alfasha .
Kada ku yi wa juna ƙarya , da yake kun yar da halinku na dā , da ayyukansa ,
kun ɗauki sabon halin nan da ake sabuntawa ga sani , bisa ga kamannin Mahaliccinsa .
A nan kam , ba hanyar nuna bambanci a tsakanin Ba'al'umme da Bayahude , ko mai kaciya da marar kaciya , ko bare da baubawa , ko ɗa da bawa , sai dai Almasihu shi ne kome , shi kuma yake cikinmu duka .
Saboda haka , sai ku ɗauki halin tausayi , da kirki , da tawali'u , da salihanci , da haƙuri , idan ku zaɓaɓɓu ne na Allah , tsarkaka , ƙaunatattu ,
kuna jure wa juna , in kuma wani yana da ƙara game da wani , sai su yafe wa juna . Kamar yadda Ubangiji ya yafe muku , ku kuma sai ku yafe .
Fiye da waɗannan duka , ku ɗau halin ƙauna , wadda dukkan kammala take ƙulluwa a cikinta .
Salamar Almasihu kuma tă mallaki zuciyarku , domin lalle ga haka aka kira ku in kuna jiki guda , ku kuma kasance masu gode wa Allah .
Maganar Almasihu tă kahu a cikin zuciyarku a yalwace , kuna koya wa juna , kuna yi wa juna gargaɗi da matuƙar hikima ta wurin rairar waƙoƙin Zabura da na yabon Allah , kuna kuma raira waƙa ga Allah , kuna gode masa tun daga zuci .
Kome kuke yi , a game da magana ko aikatawa , ku yi duka da sunan Ubangiji Yesu , kuna gode wa Allah Uba ta wurinsa .
Ku matan aure , ku bi mazanku yadda ya dace a cikin Ubangiji .
Ku maza , ku ƙaunaci matanku , kada kuma ku yi musu kaushin hali .
Ku 'ya'ya , ku yi wa iyayenku biyayya ta kowane hali , domin haka Ubangiji yake so .
Ku ubanni , kada ku ƙuntata wa 'ya'yanku , domin kada su karai .
Ku bayi , ku yi biyayya ga waɗanda suke iyayengijinku na duniya ta kowace hanya , ba da aikin ganin ido ba , kamar masu son faranta wa mutane rai , sai dai da zuciya ɗaya , kuna tsoron Ubangiji .
Kome za ku yi , ku yi shi da himma kuna bauta wa Ubangiji ne , ba mutum ba ,
da yake kun sani Ubangiji zai ba ku gādo sakamakonku . Ubangiji Almasihu fa kuke bauta wa !
Mai mugun aiki kuwa za a sāka masa da mugun aikin da ya yi , babu kuma tāra .
Ku iyayengiji kuma , riƙi bayinku da gaskiya da daidaita , da yake kun sani ku ma kuna da Ubangiji a Sama .
Ku lazamci yin addu'a , kuna zaune a faɗake a kanta sosai , tare da gode wa Allah ,
mu ma ku yi mana addu'a Allah ya buɗe mana hanyar yin Maganarsa , mu sanar da asirin Almasihu , wanda saboda shi ne nake a ɗaure ,
domin in bayyana shi sosai , kamar yadda ya kamata in faɗa .
Ku tafiyar da al'amuranku da hikima a cikin zamanku tare da marasa bi , kuna matuƙar amfani da lokaci .
A kullum maganarku ta zama mai ƙayatarwa , mai daɗin ji , domin ku san irin amsar da ta dace ku ba kowa .
Tikikus zai sanar da ku duk abin da nake ciki . Shi ƙaunataccen ɗan'uwa ne , amintaccen mai hidima , abokin bautarmu kuma a cikin Ubangiji .
Na aiko shi a gare ku musamman , domin ku san yadda muke , yă kuma ƙarfafa muku zuciya .
Ga kuma Unisimas a nan tare da shi , amintaccen ɗan'uwa ƙaunatacce , wanda shi ma a cikinku yake . Su za su gaya muku duk abin da ya faru a nan .
Aristarkus , abokin ɗaurina , yana gaishe ku , haka kuma Markus , wanda kakansu ɗaya ne da Barnaba . Shi ne aka riga aka yi muku umarni a game da shi . In dai ya zo wurinku , ku karɓe shi .
Yasuwa kuma da ake kira Yustus yana gaishe ku . Wato , cikin abokan aikina ga Mulkin Allah , waɗannan su kaɗai ne daga cikin Yahudawa masu bi , sun kuwa sanyaya mini zuciya .
Abafaras wanda yake ɗaya daga cikinku , bawan Almasihu Yesu , yana gaishe ku , a kullum yana yi muku addu'a da himma , ku dage , kuna cikakku , masu haƙƙaƙewa cikin dukkan nufin Allah .
Na shaide shi , lalle ya yi muku aiki ƙwarai da gaske , da kuma waɗanda suke na Lawudikiya da na Hirafolis .
Luka , ƙaunataccen likitan nan , da Dimas suna gaishe ku .
A gayar mini da 'yan'uwa na Lawudikiya , da kuma Nimfa da ikilisiyar da take taruwa a gidanta .
Sa'ad da aka karanta wasiƙar nan a gabanku , ku sa a karanta ta kuma a gaban ikilisiyar da take a Lawudikiya , ku kuma ku karanta tasu , wato ta Lawudikiyawa .
Ku kuma faɗa wa Arkibus ya mai da hankali ya cika hidimar da Ubangiji ya sa shi .
Ni Bulus , ni nake rubuta gaisuwar nan da hannuna . Ku tuna da ɗaurina . Alheri yă tabbata a gare ku .
Daga Bulus , da Sila , da Timoti , zuwa ga Ikilisiyar Tasalonikawa , wadda take ta Allah uba da Ubangiji Yesu Almasihu . Alheri da salama su tabbata a gare ku .
A kullum muna gode wa Allah saboda ku duka , koyaushe muna ambatonku a cikin addu'armu ,
ba ma fāsa tunawa da aikinku na bangaskiya a gaban Allahnmu , Ubanmu , da famar da kuke yi domin ƙauna , da kuma begen ku mara gushewa ga Ubangijinmu Yesu Almasihu .
Domin mun sani , 'yan'uwa , ƙaunatattu na Allah , shi ya zaɓe ku ,
domin bishararmu ba da magana kawai ta zo muku ba , amma da iko , da Ruhu Mai Tsarki , da kuma matuƙar tabbatarwa . Kun dai san irin zaman da muka yi a cikinku domin ku amfana ,
har kuka zama masu koyi da mu , da kuma Ubangiji , kuka kuma karɓi Maganar Allah game da farin cikin da Ruhu Mai Tsarki yake sawa , ko da yake ta jawo muku tsananin wahala .
Ku ma har kuka zama abin koyi ga dukan masu ba da gaskiya a ƙasar Makidoniya da ta Akaya .
Domin daga gare ku ne aka baza Maganar Ubangiji , ba ma a ƙasar Makidoniya da ta Akaya kaɗai ba , har ma a ko'ina bangaskiyarku ga Allah ta shahara , har ma ya zamana , ba sai lalle mun faɗa ba .
Domin su da kansu suke ba da labarin irin ziyartarku da muka yi , da kuma yadda kuka rabu da gumaka , kuka juyo ga Allah , domin ku bauta wa Allah Rayayye na gaskiya ,
ku kuma saurari komowar Ɗansa daga Sama , wanda ya tasa daga matattu , wato Yesu , mai kuɓutar da mu daga fushin nan mai zuwa .
Ai , ku da kanku kun sani , 'yan'uwa , ziyartarku da muka yi , ba a banza take ba .
Amma ko da yake dā ma can mun sha wuya , an kuma wulakanta mu a Filibi , kamar yadda kuka sani , duk da haka da taimakon Allahnmu muka sanar da ku bisharar Allah gabagaɗi , amma sai da matsanancin fama .
Ai , gargaɗin da muke yi muku babu bauɗewa ko munafunci a ciki , balle yaudara ,
sai dai kamar yadda Allah ya yarda da mu , ya damƙa mana amanar bishara , haka muke sanar da ita , ba domin mu faranta wa mutane rai ba , sai dai domin mu faranta wa Allah , shi da yake jarraba zukatanmu .
Yadda kuka sani , ba mu taɓa yin daɗin baki ko kwaɗayi ba . Allah kuwa shi ne shaida .
Ba mu kuwa taɓa neman girma ga mutane ba , ko a gare ku , ko ga waɗansu , ko da yake da muna so , da mun mori ikon nan namu na manzannin Almasihu .
Amma mun nuna taushin hali a cikinku , kamar yadda mai goyo ku kula da goyonta .
Saboda kuma muna Kaunarku ƙwarai da gaske ne shi ya sa muke jin daɗin ba da har rayukanmu ma saboda ku , ba yi muku bisharar Allah kaɗai ba , don kun shiga ranmu da gaske .
Ya ku 'yan'uwa , kuna iya tunawa da wahala da famar da muka sha , har muna aiki dare da rana , don kada mu nauyaya wa kowane ɗayanku , duk sa'ad da muke yi muku bisharar Allah .
Ku shaidu ne , haka kuma Allah , game da irin halin da muka nuna muku , ku masu ba da gaskiya , wato halin tsarki da na adalci da na rashin aibu .
Domin kun san yadda muka yi wa kowannenku gargaɗi kamar uba da 'ya'yansa ne , muna ta'azantar da ku , muna kuma ƙarfafa muku umarnin , cewa
ku yi zaman da ya cancanci bautar Allah , wanda yake kiranku ga mulkinsa da ɗaukakarsa .
Saboda wannan ne kuma muke gode wa Allah ba fasawa , domin sa'ad da kuka karɓi Maganar Allah ta bakinmu , ba ku karɓe ta kamar maganar mutum ce ba , sai dai ainihin yadda take , Maganar Allah , wadda take aiki a cikin zuciyarku , ku masu ba da gasikya .
'Yan'uwa , ku ne kuka zama masu koyi da ikilisiyoyin Allah da suke na Almasihu Yesu , waɗanda suke a ƙasar Yahudiya , don ku ma kun sha wuya a hannun mutanen ƙasarku , kamar yadda ikilisiyoyin nan ma suka sha a hannun Yahudawa ,
waɗanda suka kashe Ubangiji Yesu da annabawa , suka kuma kore mu , ba sa yin aikin da Allah yake so , masu gāba ne kuma da dukan mutane ,
suna hana mu yi wa al'ummai wa'azi , don kada su sami ceto . Ta haka a kullum suke cika mudun zunubansu . Amma fa fushin Allah ya aukar musu .
Ya ku 'yan'uwa , ko da yake mun yi kewarku saboda an raba mu a ɗan lokaci kaɗan , duk da haka kuna cikin zukatanmu , mun kuwa ƙara ɗokanta mu gan ku ido da ido , matuƙar ɗoki .
Mun dai yi niyyar zuwa wurinku , ni Bulus , ba sau ɗaya ba , ba sau biyu ba , amma Shaidan ya hana .
Su wane ne abin sa zuciyarmu , da abin farin cikinmu , da kuma abin taƙamarmu a gaban Ubangiji Yesu a ranar komowarsa , in ba ku ba ?
Ai , ku ne abin taƙamarmu , da abin farin cikinmu .
Saboda haka , da muka kasa daurewa , sai muka ga ya kyautu a bar mu a Atina mu kaɗai ,
muka kuma aiki Timoti ɗan'uwanmu , bawan Allah kuma na al'amarin bisharar Almasihu , ya kafa ku , ya kuma ƙarfafa ku a kan al'amarin bangaskiyarku ,
don kada kowa ya raurawa a cikin tsananin wahalar nan . Ai , ku kanku kun sani an nufe mu da haka ne .
Domin dā ma sa'ad da muke tare , mun gaya muku tun da wuri , cewa za mu sha wahala . Haka kuwa ya auku , kamar yadda kuka sani .
Saboda haka , ni ma da na kasa daurewa , sai na aika in sami labarin bangaskiyarku , da fatan kada ya zamana mai ruɗin nan ya riga ya ruɗe ku , famarmu kuma yă zama banza .
Amma ga shi , a yanzu da Timoti ya dawo daga wurinku , ya yi mana albishir a kan bangaskiyarku da ƙaunarku , da kuma yadda kuke tunawa da mu da alheri a koyaushe , har kuna begen ganinmu , kamar yadda mu ma muke yi .
Saboda haka 'yan'uwa , cikin dukan wahala da ƙuncin da muka sha , an sanyaya mana zuciya a game da ku , albarkacin bangaskiyarku .
A yanzu kam a raye muke , in dai kun tsaya ga Ubangiji .
Wace irin godiya za mu yi wa Allah saboda ku , a kan matuƙar farin cikin da muke yi a gaban Allahnmu ta dalilinku !
Dare da rana muna nacin addu'a ƙwarai mu sami ganinku ido da ido , mu kuma cikasa abin da ya gaza wajen bangaskiyarku .
Muna fata dai Allahnmu , ubanmu , shi kansa , da kuma Ubangijinmu Yesu , ya kai mu gare ku .
Ku kuma , Ubangiji ya sa ku ƙaru , ku kuma yalwata da ƙaunar juna da dukan mutane , kamar yadda muke yi muku ,
har ya tsai da zukatanku ku zama marasa abin zargi cikin tsarki a gaban Allahnmu , Ubanmu , a ranar komowar Ubangijinmu Yesu , tare da dukan tsarkakansa .
Daga ƙarshe kuma 'yan'uwa , muna roƙonku , muna kuma yi muku gargaɗi saboda Ubangiji Yesu , cewa kamar yadda kuka koya a wurinmu , irin zaman da ya dace da ku , ku faranta wa Allah rai , kamar yadda yanzu ma kuke yi , to , sai ku ƙara yin haka ƙwarai da gaske ,
domin kun san umarnin nan da muka yi muku da iznin Ubangiji Yesu .
Gama wannan shi ne nufin Allah , wato ku yi zaman tsarki , ku guje wa fasikanci ,
kowannenku kuma ya san yadda zai auro matarsa da tsarki da mutunci ,
ba ta muguwar sha'awa ba , yadda al'ummai suke yi , waɗanda ba su san Allah ba .
A cikin wannan al'amari kuwa kada kowa ya keta haddi , har ya cuci ɗan'uwansa , domin Ubangiji mai sakamako ne a kan dukkan waɗannan abubuwa , kamar yadda muka gargaɗe ku , muka tabbatar muku tun da wuri .
Ai , ba a zaman ƙazanta ne Allah ya kira mu ba , amma ga zaman tsarki ne .
Saboda haka , kowa ya ƙi yarda da wannan , ba mutum ya ƙi ba , amma Allah ya ƙi , shi da ke ba ku Ruhunsa Mai Tsarki .
A game da ƙaunar 'yan'uwa kuma , ba lalle sai wani ya rubuto muku ba . Ai , ku kanku ma , Allah ya koya muku ku ƙaunaci juna .
Hakika kuwa kuna ƙaunar dukan 'yan'uwa a duk ƙasar Makidoniya . Sai dai muna muku gargaɗi , 'yan'uwa , ku ƙara yin haka ƙwarai da gaske ,
kuna himmantuwa ga zaman lafiya , kuna kula da sha'anin gabanku kawai , kuna kuma aiki da hannunku , kamar yadda muka umarce ku ,
domin ku zama masu mutunci ga waɗanda ba masu bi ba , kada kuma ku rataya a jikin kowa .
Amma 'yan'uwa , ba mu so ku jahilta game da waɗanda suka yi barci , don kada ku yi baƙin ciki kamar yadda sauran suke yi , marasa bege .
Tun da muka gaskata Yesu ya mutu , ya kuwa tashi , haka kuma albarkacin Yesu , Allah zai kawo waɗanda suka yi barci su zo tare da shi .
Muna kuwa shaida muku bisa ga faɗar Ubangiji , cewa mu da muka wanzu , muke kuma a raye har ya zuwa komowar Ubangiji ko kaɗan ba za mu riga waɗanda suka yi barci tashi ba ,
domin Ubangiji kansa ma zai sauko daga Sama , da kira mai ƙarfi , da muryar babban mala'ika , da kuma busar ƙahon Allah . Waɗanda suka mutu suna na Almasihu , su ne za fara tashi ,
sa'an nan sai mu da muka wanzu , muke a raye , za a ɗauke mu tare da su ta cikin gajimare , mu sadu da Ubangiji a sararin sama , sai kuma kullum mu kasance tare da Ubangiji .
Saboda haka , sai ku yi wa juna ta'aziyya da wannan magana .
Amma ga zancen ainihin lokaci ko rana , ba lalle sai an rubuto muku kome ba .
Domin ku da kanku kun sani sarai , ranar Ubangiji za ta zo ne kamar ɓarawo da dare .
Lokacin da mutane suke cewa , “ Muna zaman salama da zaman lafiya , ” wuf ; sai halaka ta auko musu , kamar yadda naƙuda take kama mace mai ciki , ba kuwa hanyar tsira .
Amma , ai , ba a cikin duhu kuke ba , 'yan'uwa , har da ranar nan za ta mamaye ku kamar ɓarawo .
Domin duk mutanen haske kuke , na rana kuma . Mu ba na dare ko na duhu ba ne .
Ashe , saboda haka kada mu yi barci yadda waɗansu suke yi , sai dai mu zauna a faɗake , da natsuwa .
Don masu barci da daddare suke barci , masu sha su bugu ma da daddare suke sha su bugu .
Amma da yake mu na rana ne , sai mu natsu , muna saye da sulken bangaskiya da ƙauna , muna begen samun ceto , shi ne kuma kwalkwakinmu .
Allah bai ƙaddara mu ga fushinsa ba , sai dai ga samun ceto ta wurin Ubangijinmu Yesu Almasihu ,
wanda ya mutu saboda mu , domin ko muna a raye , ko muna barci , mu zama muna tare da shi .
Saboda haka , sai ku ƙarfafa wa juna zuciya , kuna riƙa inganta juna , kamar dai yadda kuke yi .
Amma muna roƙonku 'yan'uwa , ku girmama masu fama da aiki a cikinku , wato waɗanda suke shugabanninku cikin Ubangiji , suke kuma yi muku gargaɗi .
Ku riƙe su da mutunci ƙwarai game da ƙauna saboda aikinsu . Ku yi zaman lafiya da juna .
Muna kuma yi muku gargaɗi , 'yan'uwa , ku tsawata wa malalata , ku ƙarfafa masu rarraunar zuciya , ku taimaki marasa tsayayyiyar zuciya , ku yi haƙuri da kowa da kowa .
Ku lura fa , kada kowa ya rama mugunta da mugunta . Sai dai kullum ku nace yi wa juna aiki nagari , da kuma dukkan mutane .
Ku riƙa yin farin ciki a kullum .
Ku riƙa yin addu'a ba fāsawa .
Ku godiya ga Allah a kowane hali , domin shi ne nufin Allah a game da ku ta wurin Almasihu Yesu .
Kada ku danne maganar Ruhu .
Kada ku raina annabci ,
sai dai ku jarraba kome , ku riƙi abin da yake nagari kankan .
Ku yi nesa da kowace irin mugunta .
Allah kansa , mai zartar da salama , yă tsarkake ku sarai , ya kuma kiyaye ruhunku da ranku da jikinku ƙalau , ku kasance marasa abin zargi a ranar komowar Ubangijinmu Yesu Almasihu .
Wanda yake kiranku ɗin nan mai alkawari ne , zai kuwa zartar .
Ya ku 'yan'uwa , ku yi mana addu'a .
Ku gai da dukkan 'yan'uwa da tsattsarkar sumba .
Na gama ku da Ubangiji , a karanta wa dukkan 'yan'uwa wasiƙar nan .
Alherin Ubangijinmu Yesu Almasihu yă tabbata a gare ku .
Daga Bulus , da Sila , da Timoti , zuwa ga Ikilisiyar Tasalonikawa , wadda take ta Allah ubanmu da Ubangiji Yesu Almasihu .
Alheri da salama na Allah Uba , da na Ubangiji Yesu Almasihu su tabbata a gare ku .
Lalle ne a kullum mu gode wa Allah saboda ku , 'yan'uwa , haka kuwa ya kyautu , da yake bangaskiyarku haɓaka take yi ƙwarai da gaske , har ma ƙaunar kowane ɗayanku ga juna ƙaruwa take yi .
Saboda haka , mu kanmu ma taƙama muke yi da ku a cikin ikilisiyoyin Allah , saboda jimirinku , da bangaskiyarku a cikin yawan tsananin da kuke sha , da ƙuncin da kuke a ciki .
Wannan kuwa ita ce tabbatar hukunci mai adalci na Allah , domin a lasafta ku a cikin waɗanda suke cancanci zama a Mulkin Allah , wanda kuke shan wuya dominsa ,
domin kuwa Allah ya ga adalci ne , ya yi sakamakon ƙunci ga waɗanda suke ƙuntata muku ,
yă kuma ba ku hutu har da mu ma , ku da ake ƙuntata wa ɗin , a ranar bayyanar Ubangiji Yesu daga Sama tare da manyan mala'ikunsa , a cikin wuta mai ruruwa ,
yana ta sāka wa waɗanda suke ƙi sanin Allah , da kuma waɗanda suke ƙi bin bisharar Ubangijinmu Yesu .
Za su sha hukuncin madawwamiyar hallaka , suna a ware da zatin Ubangiji , da kuma , maɗaukakin ikonsa ,
wato , a lokacin da ya dawo , tsarkakansa su ɗaukaka shi , duk masu ba da gaskiya kuma su yi al'ajabinsa a ranar nan , don kun gaskata shaidar da muka yi muku .
Da wannan maƙasudi , a kullum muke yi muku addu'a , Allahnmu yă sa ku cancanci kiransa , ya biya muku duk muradinku na yin nagarta , da aikin bangaskiya ta wurin ƙarfin ikonsa ,
don a ɗaukaka sunan Ubangijinmu Yesu a cikinku , ku kuma a cikinsa , bisa ga alherin Allahnmu , da na Ubangiji Yesu Almasihu .
To , a game da komowar Ubangijinmu Yesu Almasihu , da kuma taruwarmu mu sadu da shi , muna roƙonku 'yan'uwa ,
kada ku yi saurin jijiguwa a zukatanku , ku kuwa hankalinku ya tashi , saboda faɗar wani ruhu , ko wani jawabi , ko wata wasiƙa a kan cewa daga gare mu suke , cewa ranar Ubangiji ta zo .
Kada ku yarda kowa ya yaudare ku ko ta halin ƙaƙa , domin wannan rana ba za ta zo ba , sai an yi fanɗarewar nan , sarkin tawaye kuma ya bayyana , wato , hallakakken nan .
Shi ne magabci , mai ɗaukaka kansa , yana gāba da duk abin da ya shafi sunan Allah , ko kuma wanda ake yi wa ibada . Har ma yakan zauna a Haikalin Allah , yana cewa , shi ne Allah .
Ashe , ba ku tuna ba , nakan gaya muku haka tun muna tare ?
To , a yanzu dai kun san abin da yake tare shi , don kada ya bayyana kafin lokacinsa .
Ko a yanzu ma tawayen nan , wanda ba shi fahimtuwa , an fara shi , amma farawar abin da zai faru , sai an ɗauke wanda yake hana shi tukuna .
A sa'an nan ne fa sarkin tawayen zai bayyana , Ubangiji Yesu kuwa zai hallaka shi da hucin bakinsa , ya kuma shafe shi da bayyanarsa a ranar komowarsa .
Mai tawayen nan kuwa , zai zo ne bisa ga ikon Shaiɗan , yana aikata abubuwan al'ajabi , da alamu , da aikin dabo na ƙarya iri iri ,
yana kuma yaudarar waɗanda suke a hanyar hallaka , muguwar yaudara , domin sun ƙi ƙaunar gaskiya har yadda za su sami ceto .
Saboda haka , Allah zai auko masu da wata babbar ɓatan basira don su gaskata ƙarya ,
don duk a hukunta waɗanda suke ƙi gaskata gaskiya , suke kuma jin daɗin mugunta .
Ya ku 'yan'uwa , ƙaunatattun Ubangiji , lalle ne kullum mu gode wa Allah saboda ku , domin Allah ya zaɓe ku , don ku fara samun ceto ta wurin tsarkakewar Ruhu , da kuma amincewarku da gasikya .
Domin wannan maƙasudi ya kira ku , ta wurin bishararmu , domin ku sami ɗaukakar Ubangijinmu Yesu Almasihu .
Saboda haka , 'yan'uwa , sai ku dage , ku kuma riƙi ka'idodin da muka koya muku kankan , ko da baka ko ta wurin wasiƙa .
To , Ubangijinmu Yesu Almasihu kansa , da kuma Allah Ubanmu , wanda ya ƙaunace mu , ya kuma ba mu madawwamiyar ta'aziyya da kyakkyawan bege ta wurin alherinsa ,
yă ta'azantar da ku , ya kuma ƙarfafa ku ga yin kowane kyakkyawan aiki da magana .
Daga ƙarshe kuma 'yan'uwa , ku yi mana addu'a , Maganar Ubangiji ta yi saurin yaɗuwa , ta sami ɗaukaka , kamar yadda ta samu a gare ku ,
a kuma cece mu daga fanɗararrun mutane , mugaye . Don ba duka ne suke da bangaskiya ba .
Amma Ubangiji mai alkawari ne , zai kuwa kafa ku , ya tsare ku daga Mugun nan .
Mun kuma amince da ku a game da Ubangiji , cewa kuna bin umarnin da muka yi muku , za ku kuma riƙa bi .
Ubangiji yă tattaro hankalinku a kan ƙaunar nan ta Allah , da kuma jimirin nan na Almasihu .
To , 'yan'uwa , muna yi muku umarni da sunan Ubangijinmu Yesu Almasihu , ku fita daga sha'anin kowane ɗan'uwa malalaci , wanda ba ya bin ka'idodin da kuka samu a wurinmu .
Ai , ku kanku kun san yadda ya kamata ku yi koyi da mu , domin sa'ad da muke a tare , ba mu nuna muku lalaci ba ,
ba mu kuwa ci abincin kowa a banza ba , sai dai mun sha wahala da fama , muna aiki dare da rana , don kada mu nawaita wa kowane ɗayanku .
Ba don ba mu da halaliya a wurinku ba ne , a'a , sai dai don mu zama abin misali a gare ku kawai , don ku yi koyi da mu .
Ai , ko dā ma , sa'ad da muke a tare , mun yi muku wannan umarni , cewa duk wanda ya ƙi yin aiki , kada a ba shi abinci .
Gama mun ji labari cewa waɗansunku malalata ne kawai , ba sa aikin kome , masu shisshigi ne kurum .
To , irin waɗannan mutane muna yi musu umarni , muna kuma gargaɗinsu da izinin Ubangiji Yesu Almasihu , su riƙa aiki da natsuwa , suna ci da kansu .
Amma ku 'yan'uwa , kada ku gaji da yin nagari .
In wani ya ƙi bin abin da muka faɗa a wasiƙar nan , sai fa ku lura da shi , kada ma ku yi cuɗanya da shi , don yă kunyata .
Amma kada ku ɗauke shi a kan abokin gāba , sai dai ku gargaɗe shi a kan shi ɗan'uwa ne .
To , Ubangiji kansa , mai zartar da salama , yă ba ku salama a koyaushe a kowane hali . Ubangiji ya kasance tare da ku duka .
Ni Bulus , ni nake rubuto wannan Gaisuwa da hannuna . Ita ce kuwa shaidar kowace wasiƙata . Rubutun hannuna ke nan .
Alherin Ubangijinmu Yesu Almasihu yă tabbata a gare ku daka .
Daga Bulus , manzon Almasihu Yesu bisa ga umarnin Allah Mai Cetonmu , da kuma na Almasihu Yesu abin begenmu ,
zuwa ga Timoti , ɗana na hakika , ta wajen bangaskiya . Alheri , da jinƙai , da salama na Allah Uba , da na Almasihu Yesu Ubangijinmu su tabbata a gare ka .
Kamar yadda na roƙe ka , ka dakata a Afisa sa'ad da za ni ƙasar Makidoniya , ka gargaɗi waɗansu mutane kada su koyar da wata koyarwa dabam ,
kada kuma su ɓata zarafinsu a wajen almara da yawan ƙididdigar asali marar iyaka , waɗanda sukan haddasa gardandami , a maimakon riƙon amanar al'amuran Allah da bangaskiya .
Alhali kuwa manufar gargaɗinmu ƙauna ce , wadda take bulbulowa daga tsarkakakkiyar zuciya , da lamiri mai kyau , da kuma sahihiyar bangaskiya .
Waɗansu sun kauce wa waɗannan al'amura , har sun bauɗe , sun shiga zancen banza .
Suna burin zama masanan Attaura , ba tare da fahimtar abin da suke faɗa ba , balle matsalar da suke taƙamar haƙiƙicewa a kai .
To , mun san Shari'a aba ce mai kyau , in mutum ya yi aiki da ita yadda ya wajaba ,
yana kuma tunawa , cewa ita Shari'a ba a kafa ta domin masu adalci ba , sai dai kangararru , da marasa biyayya , da marasa bin Allah , da masu zunubi , da marasa tsarkaka , da masu saɓon Allah , da masu kashe iyaye maza da mata , da masu kisankai ,
da fasikai , da masu luɗu , da masu sace mutane , da maƙaryata , da masu shaidar zur , da kuma duk sauran abin da ya sāɓa sahihiyar koyarwar nan ,
bisa ga bishara mai daraja ta Allah abar yabo , wadda aka danƙa mini .
Ina gode wa Almasihu Yesu Ubangijinmu , wanda ya ƙarfafa ni , saboda ya amince da ni , har ya sa ni aikinsa ,
ko da yake dā can sāɓo nake yi , ina tsanantarwa , ina wulakantarwa , duk da haka , sai dai aka yi mini jinƙai , domin na yi haka ne da jahilci saboda rashin bangaskiya .
Alherin Ubangijinmu kuma ya kwararo mini ƙwarai da gaske , a game da bangaskiya , da kuma ƙaunar da take ga Almasihu Yesu .
Maganar nan tabbatacciya ce , ta kuma cancanci a karɓe ta ɗungum cewa , “ Almasihu Yesu ya shigo duniya ne domin ceton masu zunubi , ” ni ne kuwa babbansu .
Duk da haka an yi mini jinƙai musamman , don ta kaina , ni babbansu , Yesu Almasihu yă nuna cikakken haƙurinsa , in zama gurbi ga waɗanda a nan gaba za su gaskata da shi su sami rai madawwami .
Girma da ɗaukaka su tabbata ga Sarkin zamanai , marar mutuwa , marar ganuwa , Allah Makaɗaici , har abada abadin . Amin , amin .
Na danƙa maka wannan umarni , ya ɗana Timoti , bisa ga annabce-annabcen da dā aka faɗa a kanka , domin ka ƙarfafu ta wurinsu , ka yi yaƙi mai kyau ,
kana riƙe da bangaskiya da lamiri mai kyau . Gama waɗansu mutane , saboda ƙin kasa kunna ga lamirinsu , suka lalatar da bangaskiyarsu .
Cikinsu har da Himinayas da Askandari , waɗanda na miƙa wa Shaiɗan , don su horo su yin sāɓo .
Da farko dai ina gargaɗi , cewa a yi ta roƙon Allah , ana addu'a , ana godo , ana gode wa Allah saboda dukkan mutane ,
da sarakuna da kuma duk waɗanda suke a manyan maƙamai , don mu zauna lafiya , rai a kwance , muna bin Allah sosai a cikin natsuwa .
Wannan kyakkyawan abu ne , kuma abin karɓa ne a gun Allah Mai Cetonmu ,
wanda yake son dukkan mutane su sami ceto , su kuma kai ga sanin gaskiya .
Domin Allah ɗaya ne , matsakanci kuma ɗaya ne , a tsakanin Allah da mutane , Almasihu Yesu , mutum ,
wanda ya ba da kansa fansa saboda kowa da kowa . An kuwa yi shaidar wannan a daidai lokacinsa .
Don haka ne aka sa ni mai wa'azi , da manzo kuma ( gasikya nake faɗa , ba ƙarya ba ) , mai koya wa al'ummai al'amarin bangaskiya da kuma na gaskiya .
Saboda haka , a kowane wuri ina so maza su yi addu'a , suna ɗaga hannuwa tsarkakakku , ba tare da fushi ko jayayya ba .
Mata kuma su riƙa sa tufafin da suka dace da su saboda kunya da kamunkai , ba adon kitso , ko kayan zinariya , ko lu'ulu'u , ko tufafi masu tsada ba ,
sai dai su yi aiki nagari , yadda ya dace da mata masu bayyana shaidar ibadarsu .
Mace ta riƙa koyo da kawaici da matuƙar biyayya .
Ban yarda mace ta koyar , ko kuma ta yi iko da maza ba , sai dai ta zama shiru .
Ai , Adamu aka fara halitta , sa'an nan Hawwa'u .
Ba kuma Adamu aka yaudara ba , amma matar ce aka yaudara , har ta keta umarni .
Duk da haka kuwa , ta wurin haifar 'ya'ya sai ta kai ga kammala , muddin ta nace wa bangaskiya , da ƙauna , da zama a tsarkake , da kuma kamunkai .
Maganar nan tabbatacciya ce , cewa duk mai burin aikin kula da ikilisiya , yana burin yin aiki mai kyau ke nan .
To , lalle ne mai kula da ikilisiya yă zama marar abin zargi , ya zama mai mace ɗaya , mai kamunkai , natsattse , kintsattse , mai yi wa baƙi alheri , gwanin koyarwa kuma .
Ba mashayi ba , ba mai saurin duka ba , amma salihi , ba kuma mai husuma ba , ba kuwa mai son kuɗi ba .
Lalle ne yă iya sarrafa iyalinsa da kyau , yana kuma kula da 'ya'yansa , su yi biyayya da matuƙar ladabi .
Don kuwa in mutum bai san yadda zai sarrafa iyalinsa ba , ta ƙaƙa zai iya kula da ikilisiyar Allah ?
Lalle ne kuma , kada ya zama sabon tuba , don kada ya daga kai ya burmu a cikin hukuncin da aka yi wa Iblis .
Banda haka kuma , lalle ne ya zama mai mutunci ga waɗanda ba su a cikinmu , don kada ya zama abin zargi , ya faɗa a cikin tarkon Iblis .
Haka kuma masu hidimar ikilisiya , lalle ne su zama natsattsu , ba masu baki biyu ba , ko mashaya , ko masu kwaɗayin ƙazamar riba .
Lalle ne su riƙi asirin bangaskiya da lamiri mai tsabta .
Sai an gwada su tukuna , in kuma an tabbata ba su da wani abin zargi , to , sai su kama aikin hidimar .
Haka kuma matan , lalle su zama natsattsu , ba masu yanke ba , amma masu kamunkai , masu amince ta kowace hanya .
Masu hidima kuma su zama masu mata ɗaya ɗaya , masu sarrafa 'ya'yansu da sauran iyalinsu da kyau .
Masu hidimar da suke aikinsu sosai , suna samar wa kansu kyakkyawan suna , da kuma ƙaƙƙarfar amincewa ga bangaskiyarsu ga Almasihu Yesu .
Ina sa zuciya in zo a wurinka ba da daɗewa ba , amma ina rubuto maka waɗannan abubuwa .
Don in ya zamana na yi jinkiri , za ka san irin zaman da ya kamata a yi a jama'ar Allah , wadda take ita ce Ikilisiyar Allah Rayayye , jigon gaskiya da kuma ginshiƙinta .
Ba shakka , asirin addininmu muhimmi ne ƙwarai , An bayyana shi da jiki , Ruhu ya nuna shi adali ne , Mala'iku sun gan shi , An yi wa al'ummai wa'azinsa , An gaskata da shi a duniya , An ɗauke shi Sama wurin ɗaukaka .
To , Ruhu musamman ya ce , a can wani zamani waɗansu za su fanɗare wa bangaskiya , su mai da hankali ga aljannu masu ruɗi , da kuma koyarwar aljannu ,
ta wurin makircin waɗansu maƙaryata , waɗanda aka yi wa lamirinsu lalas .
Su ne masu hana aure da cin abinci iri iri , waɗanda Allah ya halitta don waɗanda suka ba da gaskiya , suka kuma san gaskiya , su karɓa da godiya .
Domin duk abin da Allah ya halitta kyakkyawa ne , kada kuma a ƙi kome muddin an karɓe shi da godiya ,
gama an tsarkake shi ta wurin Maganar Allah da addu'a
In kana tuna wa 'yan'uwa wadannan abubuwa , za ka zama amintaccen bawan Almasihu Yesu , wanda aka goya da maganar bangaskiya , da kuma sahihiyar koyarwar nan wadda ka bi har ya zuwa yau .
Ka ƙi tatsuniyoyin saɓo da na banza da wofi . Ka hori kanka ga bin Allah .
Horon jiki yana da ɗan amfaninsa , amma bin Allah yana da amfani ta kowace hanya , da yake shi ne da alkawarin rai na a yanzu da na nan gaba .
Maganar nan tabbatacciya ce , ta kuma cancanci a karɓe ta ɗungum .
Saboda wannan maƙasudi muke wahala , muke ta fama , domin mun dogara ne ga Allah Rayayye , wanda yake Mai Ceton dukan mutane , musamman masu ba da gaskiya .
Ka yi umarni da waɗannan abubuwa , ka kuma koyar da su .
Kada ka yarda kowa ya raina ƙuruciyarka , sai dai ka zama gurbi ga masu ba da gaskiya ta wurin magana , da hali , da ƙauna , da bangaskiya , da kuma tsarkaka .
Kafin in zo , ka lazamci karanta wa mutane Littattafai , da yin gargaɗi , da kuma koyarwa .
Kada ka shagala da baiwar da aka yi maka , wadda aka ba ka ta wurin annabci , sa'ad da dattawan ikilisiya suka ɗora maka hannu .
Ka himmantu ga waɗannan abubuwa , ka kuma lazamce su ƙwarai , don kowa yă ga ci gaban da kake yi .
Ka kula da kanka da kuma koyarwarka . Ka nace da haka , domin ta yin haka za ka ceci kanka da masu sauraronka .
Kada ka tsauta wa dattijo , sai dai ka roƙe shi kamar mahaifinka . Samari kuma ka ɗauke su kamar 'yan'uwanka ,
tsofaffi mata kuma kamar uwayenka , 'yan mata kuwa kamar 'yan'uwanka , da matuƙar tsarkaka .
Ka girmama gwauraye mata , waɗanda ba sa da mataimaka .
In wata gwauruwa tana da 'ya'ya ko jikoki , sai su koya , ya wajaba su fara nuna wa danginsu bautar Allah da suke yi , su kuma sāka wa iyayensu da alheri . Wannan abin karɓa ne a gun Allah .
Gwauruwa marar mataimaki kuwa , mai zaman kaɗaici , ta dogara ga Allah ke nan , tana nacewa ga roƙon Allah , tana addu'a dare da rana .
Amma wadda take zaman annashuwa kuwa , kamar matacciya take , ko da tana a raye .
Ka umarce su a game da waɗannan abubuwa , don su kasance marasa abin zargi .
Duk wanda bai kula da danginsa ba , tun ba ma iyalinsa ba , ya musa wa bangaskiya ke nan , ya kuma fi marar ba da gaskiya mugunta .
Kada a lasafta gwauruwa a cikin gwauraye , sai dai ta kai shekara sittin , ba ta yi aure fiye da ɗaya ba ,
wadda ake yabo a kan kyawawan ayyukanta , wadda kuma ta goyi 'ya'ya sosai , ta yi wa baƙi karamci , ta wanke ƙafafun tsarkaka , ta taimaki ƙuntatattu , ta kuma nace wa yin kowane irin aiki nagari .
Amma kada ka lasafta gwauraye masu ƙuruciya waɗanda mazansu suka mutu , a cikin gwaurayen , don in zuciyarsu ta kasa daurewa a game da wa'adin da suka yi da Almasihu , sai su so yin aure ,
hukunci yā kama su ke nan , tun da yake sun ta da wa'adinsu na farko .
Banda haka kuma sukan koyi zaman banza , suna zirga-zirga gida gida . Ba ma kawai masu zaman banza za su zama ba , har ma sai su zama matsegunta , masu shishigi , suna faɗar abin da bai kamata ba .
Saboda haka , ina so gwauraye masu ƙuruciya waɗanda mazansu suka mutu su yi aure , su haifu , su yi tafiyar da al'amuran gida , kada su ba magabci hanyar zarginmu .
Gama waɗansu ma har sun bauɗe , sun bi Shaiɗan .
Duk mace mai bi , da take da dangi gwauraye mata , sai ta taimake su , kada a nauwaita wa ikilisiya , don ikilisiyar ta samu ta taimaki gwauraye marasa mataimaka .
Dattawan ikilisiya da suke a riƙe da al'amura sosai , a girmama su ninkin ba ninkin , tun ba ma waɗanda suke fama da yin wa'azi da koyarwa ba .
Domin Nassi ya ce , “ Kada ka sa wa takarkari takunkumi sa'ad da yake sussuka . ” Ya kuma ce , “ Ma'aikaci ya cancanci ladarsa . ”
Kada ka yarda in an kawo ƙarar wani dattijon ikilisiya , sai dai da shaidu biyu ko uku .
Masu yin zunubi kuwa , sai ka tsawata musu a gaban dukkan jama'a , don saura su tsorata .
Na gama ka da Allah , da Almasihu Yesu , da kuma zaɓaɓɓun mala'iku , ka kiyaye waɗannan abubuwa ƙwarai da gaske , kada ka yi kome da tāra .
Kada ka yi garajen ɗora wa kowa hannu , kada kuwa zunuban waɗansu su shafe ka . Ka tsare kanku a tsarkake .
A nan gaba ba ruwa kaɗai za ka sha ba , sai dai ka sha ruwan inabi kaɗan saboda cikinka , da kuma yawan laulayinka .
Zunuban waɗansu mutane a fili suke , tun ba a kai gaban shari'a ba . Zunuban waɗansu kuwa , sai daga baya suke bayyana .
Haka kuma , kyawawan ayyukan waɗansu a fili suke , waɗanda ba haka suke ba , ba za su tabbata a ɓoye ba .
Duk ɗaukacin masu igiyar bauta a wuyansu , su ɗauki iyayengijinsu a kan sun cancanci a girmama su matuƙa , don kada a ɓata sunan Allah da kuma koyarwar nan .
Waɗanda suke da iyayengiji masu ba da gaskiya , kada su raina su , domin su 'yan'uwa ne a gare su . Sai ma su ƙara bauta musu , tun da yake waɗanda suke moron aikin nan nasu masu ba da gaskiya ne , ƙaunatattu kuma a gare su .
Masu ɗokin yin arziki kuwa , sukan zarme da jaraba , su fāɗa a cikin tarko , suna mugayen sha'awace-sha'awace iri iri na wauta da cutarwa , irin waɗanda suke dulmuyar da mutane , su kai ga lalacewa da hallaka .
Ai , son kuɗi shi ne tushen kowane irin mugun abu . Don tsananin jarabar kuɗi kuwa waɗansu mutane , har sun bauɗe wa bangaskiya , sun jawo wa kansu baƙin ciki iri iri masu sukar rai .
Amma , ya kai , bawan Allah , ka guje wa waɗannan abubuwa , ka dimanci aikin adalci , da bin Allah , da bangaskiya , da ƙauna , da jimri , da kuma tawali'u .
Ka yi fama , famar gaske saboda bangaskiya , ka riƙi rai madawwamin nan , wanda aka kira ka saboda shi , sa'ad da ka bayyana yarda , kyakkyawar bayyana yarda , a gaban shaidu masu yawa .
Na gama ka da Allah mai raya kome , na kuma gama ka da Almasihu Yesu , wanda ya yi shaida , kyakkyawar shaidar nan , a gaban Buntus Bilatus ,
ka bi umarninsa , ba tare da wani aibi ko zargi ba , har ya zuwa bayyanar Ubangijinmu Yesu Almasihu ,
wannan kuwa makaɗaicin mamallaki , abin yabo , Sarkin sarakuna . Ubangijin iyayengiji zai bayyana shi a lokacinsa .
Shi ne kaɗai marar mutuwa , yake kuma zaune a cikin hasken da ba ya kusatuwa . Shi kuwa ba mutumin da ya taɓa ganinsa , ko kuwa zai iya ganinsa . Girma da madawwamin mulki su tabbata a gare shi . Amin , amin .
Masu dukiyar duniyar nan kuwa ka gargaɗe su kada su nuna alfarma , kada kuwa su dogara da dukiya marar tabbata , sai dai ga Allah , wanda yake ba mu kome a yalwace don mu ji daɗinsa .
Sai dai su yi nagarta da bijinta a wajen aiki nagari , su kasance masu hannu sake , suna alheri .
Ta haka suke kafa wa kansu kyakkyawan tushe don nan gaba , domin su riƙi rai wanda yake na hakika .
Ya Timoti , ka kiyaye abin da aka ba ka amana . Ka yi nesa da masu maganganun sāɓo na banza da wofi , da yawan musu da ake ƙarya , ake ce da shi ilimi .
Waɗansu kuwa , a garin taƙama , da haka har sun kauce wa bangaskiya . Alheri yă tabbata a gare ku .
Daga Bulus , manzon Almasihu Yesu da yardar Allah , don sanar da alkawarin nan na rai wanda yake ga Almasihu Yesu ,
zuwa ga Timoti ƙaunataccen ɗana . Alheri , da jinƙai , da salama na Allah Uba , da na Almasihu Yesu Ubangijinmu su tabbata a gare ka .
Ina gode wa Allah , wanda nake bauta wa da lamiri mai tsabta , kamar yadda kakannina suka yi , duk sa'ad da nake tunawa da kai a cikin addu'ata ba fāsawa .
Sa'ad da nake tunawa da hawayenka , nakan yi began ganinka dare da rana , domin in yi farin ciki matuƙa .
Ina tunawa da sahihiyar bangaskiyarka , wadda da farko take tare da kakarka Loyis , da mahaifiyarka Afiniki , a yanzu kuma na tabbata tana tare da kai .
Saboda haka , ina so in faɗakar da kai , ka lura baiwar nan ta Allah , wadda take tare da kai ta wurin ɗora maka hannuwana .
Ai , Allah ba halin tsoro ya ba mu ba , hali mai ƙarfi ne , mai ƙauna , da kuma kamunkai .
Saboda haka , kada ka ji kunyar ba da shaidar Ubangijinmu , da kuma tawa , ni da nake ɗan sarƙa saboda shi , sai dai mu jure wa shan wuya tare , saboda bishara , bisa ga ikon Allah ,
wanda ya cece mu , ya kuma kira mu da kira mai tsarki , ba don wani aikin lada da muka yi ba , sai dai domin nufinsa , da kuma alherinsa , da aka yi mana baiwa tun fil'azal , a cikin Almasihu Yesu ,
wadda a yanzu aka bayyana ta bayyanar Mai Cetonmu Almasihu Yesu , wanda ya shafe mutuwa , ya kuma bayyana rai da rashin mutuwa , ta wurin bishara .
A wannan bishara an sa ni mai wa'azi , da kuma manzonta , da mai koyarwarta kuma .
Saboda haka , ne nake shan wuya haka . Duk da haka , ban kunyata ba , domin na san wanda na gaskata da shi , na kuma tabbata yana da iko ya kiyaye abin da na danƙa masa , har ya zuwa waccan rana .
Ke yi koyi da sahihiyar maganar da ka ji daga gare ni , da bangaskiya da ƙauna da take ga Almasihu Yesu .
Kyakkyawan abin nan da aka ba ka amana , ka kiyaye shi ta wurin Ruhu Mai Tsarki , wanda yake zaune a zuciyarmu .
Ka dai sani duk waɗanda suke ƙasar Asiya sun juya mini baya , a cikinsu kuwa har da Fijalas da kuma Harmajanas .
Ubangiji yă yi wa iyalin Onisifaras jinƙai , don sau da yawa yake sanyaya mini zuciya , bai kuwa ji kunyar ɗaurina da aka yi ba .
Har ma da ya zo Roma , sai ya neme ni ido a rufe , ya kuwa same ni .
Ubangiji ya yi masa jinƙai a waccan rana . Ka dai sani sarai yadda ya yi ɗawainiya mai yawa a Afisa .
Saboda haka , ya kai ɗana , sai ka ƙarfafa da alherin da yake ga Almasihu Yesu .
Abin da ka ji a guna a gaban shaidu masu yawa kuwa , sai ka danƙa wa amintattun mutane , waɗanda su ma za su koya wa waɗansu .
Kai kuma ka jure wa shan wuya , kana amintaccen sojan Almasihu Yesu .
Ai , ba sojan da yake a bakin dāga da ransa zai sarƙafe da sha'anin duniya , tun da yake burinsa shi ne yă faranta wa wanda ya ɗauke shi soja .
Mai wasan guje-guje da tsalle-tsalle , ba zai sami ɗaukaka ba , sai ko ya bi dokokin wasan .
Ma'aikaci , ai , shi ya kamata ya fara cin amfanin gonar .
Ka yi tunani a kan abin da nake faɗa , Ubangiji kuwa zai ba ka fahimtar kome .
Ka tuna da Yesu Almasihu fa , shi da aka tashe shi daga matattu , na zuriyar Dawuda bisa ga bisharata ,
wadda nake shan wuya saboda ita , har nake ɗaure kamar mai laifi . Amma Maganar Allah ba a ɗaure take ba .
Don haka nake jure kome saboda zaɓaɓɓu , domin su ma su sami ceton nan da yake samuwa ta wurin Almasihu , a game da madawwamiyar ɗaukaka .
Maganar nan tabbatacciya ce , “ In mun mutu tare da shi , za mu rayu ma tare da shi ,
In mun jure , za mu yi mulki ma tare da shi , In mun yi musun saninsa , shi ma zai yi musun saninmu ,
In ba mu da aminci , shi kam ya tabbata mai aminci , Domin ba zai yi musun kansa ba . ”
Ka riƙa tuna masu da haka , ka kuma gama su da Ubangiji , kada su yi jayayya a kan maganganu , don ba ta da wani amfani , sai ɓad da masu ji kawai take yi .
Ka himmantu , ka miƙa kanka yardajje ga Allah , ma'aikaci wanda ba hanya ya kunyata , mai kuma fassara Maganar gaskiya daidai .
Ka yi nesa da masu maganganun banza na sāɓo . Sai daɗa jan mutane zuwa ga rashin bin Allah suke yi ,
maganarsu takan haɓaka kamar gyambo . A cikinsu har da Himinayas da Filitas ,
waɗanda suka bauɗe wa gaskiya suna cewa tashin matattu ya riga ya wuce , suna jirkitar da bangaskiyar waɗansu .
Duk da haka , ƙaƙƙarfan harsashin ginin nan na Allah ya tabbata , hatimin nan kuwa yana jikinsa cewa , “ Ubangiji ya san nasa , ” da kuma , “ Duk wanda ya bayyana yarda ga sunan Ubangiji , to , yă yi nesa da aikata mugunta . ”
Aa babban gida , ba kayan zinariya da na azurfa ne kawai ba , har ma da na itace da na yumɓu , waɗansu don aikin ɗaukaka , waɗansu kuwa don ƙasƙantaccen aiki .
Kowa ya tsarkake kansa daga ayyukan nan ƙasƙantattu , zai zama ma'aikaci mai daraja , tsarkakakke , mai amfani ga Ubangiji , shiryayye ga kowane kyakkyawan aiki .
Don haka , sai ka guje wa mugayen sha'awace-sha'awacen ƙuruciya , ka dimanci aikin adalci , da bangaskiya , da ƙauna , da kuma salama , tare da waɗanda suke roƙon Ubangiji da zuciya tsarkakakkiya .
Ka ƙi gardandamin banza marasa ma'ana , ka san lalle suna jawo husuma .
Bawan Ubangiji kuwa lalle ba zai zama mai husuma ba , sai dai ya zama salihi ga kowa , gwanin koyarwa , mai haƙuri ,
mai sa abokan hamayyarsa a kan hanya da tawali'u , ko Allah zai sa su tuba , su kai ga sanin gaskiya ,
su kuɓuce wa tarkon Iblis , su bi nufin Allah , bayan da Iblis ya tsare su .
Amma ka fahimta , a zamanin ƙarshe za a sha wuya ƙwarai .
Mutane za su zama masu sonkai , da masu son kuɗi , da masu ruba , da masu girmankai , da masu zagezage , da marasa bin iyayensu , da masu butulci , da marasa tsarkaka ,
da marasa ƙauna , da masu riƙo a zuci , da masu yanke , da fajirai , da maƙetata , da maƙiyan nagarta ,
da maciya amana , da masu taurinkai , da masu homa , da masu son annashuwa fiye da son Allah ,
suna riƙe da siffofin ibada , amma suna sāɓa wa ikonta . Ka yi nesa da irin waɗannan mutane .
A cikinsu kuwa akwai masu saɗaɗawa su shiga gidajen mutane , suna rinjayar mata marasa wayo , waɗanda zunubi ya sha kansu , muguwar sha'awa iri iri kuma ta ɗauke musu hankali ,
kullum suna koyo , amma kullum sai su kāsa kaiwa ga sanin gaskiya .
Kamar yadda Yanisu da Yambirisu saka tayar wa Musa , haka mutanen nan kuma suke tayar wa gaskiya , mutane ne masu ɓataccen hankali ƙwarai , bangaskiyarsu kuwa ta banza ce .
Amma ba za su yi nisa ba , don rashin hankalinsu zai bayyana ga kowa , kamar na mutanen nan biyu .
Kai kam , ka riga ka kiyaye koyarwata , da halina , da niyyata , da bangaskiyata , da haƙurina , da ƙaunata , da jimirina ,
da kuma yawan tsanani , da wuyar da na sha , da suka same ni a Antakiya , da Ikoniya , da Listira , wato irin tsanance-tsanancen da na jure . Amma Ubangiji ya kuɓutar da ni daga cikinsu duka .
Labudda , duk masu niyyar zaman tsarkaka , suna ga Almasihu Yesu , za su sha tsanani .
Mugayen mutane da masu ruɗi kuwa , ƙara muni za su riƙa yi , suna yaudara , ana kuma yaudararsu .
Amma kai kuwa , ka zauna a kan abin da ka koya , ka kuma haƙƙaƙe , gama ka san wurin waɗanda ka koye su ,
da kuma yadda tun kana ɗan ƙaramin yaro ka san Littattafai masu tsarki , waɗanda suke koya maka hanyar samun ceto ta dalilin bangaskiya ga Almasihu Yesu .
Kowane Nassi hurarre na Allah ne , mai amfani ne kuma wajen koyarwa , da tsawatarwa , da gyaran hali , da kuma tarbiyyar aikin adalci ,
domin bawan Allah yă zama cikakke , shiryayye sosai ga kowane kyakkyawan aiki .
Na gama ka da Allah , da kuma Almasihu Yesu , wanɗa zai yi wa rayayyu da matattu shari'a , na kuma gargaɗe ka saboda bayyanarsa da kuma mulkinsa ,
ka yi wa'azin Maganar Allah , ka dimanta a kai ko da yaushe , kana shawo kan mutane , kana tsawatarwa , kana ƙarfafa zukata , a game da matuƙar haƙuri da kuma koyarwa .
Don lokaci zai zo da mutane ba za su jure sahihiyar koyarwa ba , amma saboda kunnensu yana ƙaiƙayi , sai su taro masu koyarwa da za su biya musu muradinsu .
Za su toshe kunnensu ga jin tatsuniyoyi .
Kai kuwa , sai ka natsu a cikin kowane hali , ka jure wa shan wuya , kana aikin mai bishara , ka cika hidimarka .
Ni fa tsiyaye ni ake yi kamar hadaya , lokacin ƙauracewata kuma ya gabato .
Na sha fama , famar gaske , na gama tseren , na riƙe bangaskiya .
Saura kuwa , sai sakamakon nan na aikin adalci , da aka tanadar mini , wanda Ubangiji , mahukunci mai adalci , zai ba ni a ranar nan , ba kuwa ni kaɗai ba , har da duk waɗanda suke ɗokin ganin bayyanarsa .
Ka yi matuƙar ƙoƙari ka zo wurina da hanzari ,
domin Dimas , saboda ƙaunar duniyar nan , ya yashe ni , ya tafi Tasalonika . Karaska ya tafi ƙasar Galatiya , Titus kuma ya tafi ƙasar Dalmatiya .
Luka ne kaɗai yake tare da ni . Ka ɗauko Markus ku zo tare , gama yana da amfani a gare ni a wajen yi mini hidima .
Tikikus kuwa na aike shi Afisa .
Sa'ad da za ka taho , ka zo da alkyabbar nan da na bari a wurin Karbus a Taruwasa , da kuma littattafan nan , tun ba ma fatun nan masu rubutu ba .
Iskandari maƙerin farfarun nan ya yi mini mugunta ƙwarai , Ubangiji zai yi masa sakayyar aikinsa .
Kai ma , ka mai da hankali da shi , gama ya hauri maganarmu , mummunan hauri .
A lokacin da na ba da hanzarina na farko , ba wanda ya goyi bayana , sai duk suka yashe ni . Ina fata ba za a lasafta wannan laifi a kansu ba .
Amma Ubangiji ya tsaya tare da ni , ya ba ni ƙarfin sanar da bishara sosai da sosai , domin duk al'ummai su ji , aka kuwa cece ni daga bakin zaki .
Ubangiji zai cece ni daga kowane mugun abu , ya kuma kiyaye ni , ya kai ni ga Mulkinsa na Sama . Ɗaukaka tă tabbata a gare shi har abada abadin . Amin ! Amin !
Ka gayar mini da Bilkisu da Akila , da mutanen gidan Onisifaras .
Aratas ya dakata a Koranti . Tarofimas kuwa na bar shi a Militas , ba shi da lafiya .
Ka yi matuƙar ƙoƙari ka zo kafin damuna . Aubulus yana gaishe ka , da Budis , da Linas , da Kalaudiya , da kuma dukkan 'yan'uwa .
Ubangiji yă kasance a zuciyarka , alheri yă tabbata a gare ku .
Daga Bulus , bawan Allah , kuma manzon Yesu Almasihu , saboda bangaskiyar zaɓaɓɓun Allah , da kuma inganta sanin gaskiyar ibadarmu ,
duk wannan kuwa saboda begen nan ne ga rai madawwami da Allah ya yi alkawari tun fil'azal , shi wanda ƙarya ba ta a gare shi ,
ya kuwa bayyana maganarsa a lokacin da ya ƙayyade , ta wa'azin da shi Allah Mai Cetonmu ya amince mini in yi , bisa ga umarninsa ,
zuwa ga Titus , ɗana na hakika ta wajen bangaskiyarmu mu duka . Alheri da salama na Allah Uba , da na Almasihu Yesu Mai Cetonmu su tabbata a gare ka .
Wannan shi ya sa na bar ka a Karita , musamman domin ka ƙarasa daidaita al'amuran da suka saura , ka kuma kafa dattawan ikilisiya a kowane gari , kamar yadda na nushe maka ,
sai wanda ya kasance marar abin zargi , mai mace ɗaya , wanda 'ya'yansa suke masu ba da gaskiya , waɗanda ba a zarginsu da aikin masha'a ko na kangara .
Lalle ne kuwa , kowane mai kula da ikilisiya , da ya ke shi riƙon amana saboda Allah ne , ya zama marar abin zargi , ba mai taurinkai ba , ko mai saurin fushi , ko mashayi , ko mai saurin duka , ko mai kwaɗayin ƙazamar riba .
Amma ya kasance mai yi wa baƙi alheri , mai son abu nagari , natsattse , mai kirki , tsarkakakke , mai kamunkai ,
mai riƙe da tabbatacciyar maganar nan kankan , daidai yadda aka koya masa , domin ya iya ƙarfafa wa waɗansu zuciya da sahihiyar koyarwa , ya kuma ƙaryata waɗanda suka yi musunta .
Don kuwa akwai kangararrun mutane da yawa , da masu surutan banza , da masu ruɗi , tun ba ma ɗariƙar masu kaciyar nan ba .
Lalle ne a kwaɓe su , tun da yake suna jirkitar da jama'a gida gida , ta wurin koyar da abin da bai kamata ba , don neman ƙazamar riɓa .
Wani annabi na Karitawa ya ce , “ Karitawa a kullum maƙaryata ne , mugayen dabbobi , ragwaye , haɗamammu . ”
Shaidar nan tasa kuwa gaskiya ce . Saboda haka , dai ka tsawata musu da gaske , domin su zama sahihai a wajen bangaskiya ,
a maimakon su mai da hankali ga almarar Yahudawa , ko kuwa dokokin mutane masu ƙin gaskiya .
Ga masu tsarkin rai duk al'amarinsu mai tsarki ne , marasa tsarkin rai kuwa marasa ba da gaskiya , ba wani al'amarinsu da yake mai tsarki , da zuciyarsu da lamirinsu duka marasa tsarki ne .
Suna cewa sun san Allah , amma suna sāɓa masa ta wurin aikinsu . Abin ƙyama ne su , kangararru , ko kaɗan ba su da wani amfani a wajen yin aiki nagari .
Amma kai kam , sai ka faɗi abin da ya dace da sahihiyar koyarwa .
Dattawa su kasance masu kamunkai , natsattsu , mahankalta , masu sahihiyar bangaskiya , da ƙauna , da kuma jimiri .
Haka kuma , manyan mata su kasance masu keɓaɓɓen hali , ba masu yanke , ko masu jarabar giya ba , su zamana masu koyar kyakkyawan abu ,
ta haka su koya wa mata masu ƙuruciya su so mazansu da 'ya'yansu ,
su kuma kasance natsattsu , masu tsarkin rai , masu kula da gida , masu alheri , masu biyayya ga mazansu , don kada a kushe Maganar Allah .
Haka kuma , ka gargaɗi samari su yi kamunkai .
Kai ma sai ka zama gurbi na aiki nagari ta kowace hanya , da koyarwarka kana nuna rashin jirkituwa , da natsuwa ,
da kuma sahihiyar maganar da ba za a kushe mata ba , don a kunyata abokan hamayya , su rasa hanyar zarginmu .
Bayi su yi biyayya ga iyayengijinsu , su kuma gamsar da su ta kowane hali . Kada su yi tsayayya ,
ko taɓe-taɓe , sai dai su riƙi amana sosai , don su ƙawatar da koyarwar Allah Mai Cetonmu ta kowane hali .
Alherin Allah ya bayyana saboda ceton dukkan mutane ,
yana koya mana mu ƙi rashin bin Allah da mugayen sha'awace-sha'awacen duniya , mu kuma yi zamanmu a duniyar nan da natsuwa , da adalci , da kuma bin Allah ,
muna sauraron cikar begen nan mai albarka , wato bayyanar ɗaukakar Allahnmu Mai Girma , Mai Cetonmu Yesu Almasihu ,
wanda ya ba da kansa dominmu , domin ya fanso mu daga dukan mugun aiki , ya kuma tsarkake jama'a su zama abin mulkinsa , masu himmar yin kyakkyawan aiki .
Ka yi ta sanar da waɗannan abubuwa , kana gargaɗa su , kana tsawatarwa da ƙaƙƙarfan umarni . Kada ka yarda kowa ya raina ka .
Ka riƙa tuna musu yi wa mahukunta da shugabanni ladabi , suna yi musu biyayya , suna kuma zaune da shirinsu na yin kowane irin kyakkyawan aiki .
Kada su ci naman kowa , kada su yi husuma , sai dai su zama salihai , suna yi wa dukan mutane matuƙar tawali'u .
Mu kanmu ma dā can mun yi wauta , mun kangare , an ɓad da mu , mun jarabta da muguwar sha'awa da nishaɗi iri iri , mun yi zaman ƙeta da hassada , mun zama abin ƙi , mu kuma mun ƙi waɗansu .
Amma sa'ad da alherin Allah Mai Cetonmu da ƙaunarsa ga 'yan adam suka bayyana ,
sai ya cece mu , ba don wani aikin adalci da mu muka yi ba , a'a , sai dai domin jinƙan nan nasa , albarkacin wankan nan na sāke haihuwa , da kuma sabuntawar nan ta Ruhu Mai Tsarki ,
wanda ya zubo mana a yalwace ta wurin Yesu Almasihu Mai Cetonmu .
Wannan kuwa domin a kuɓutar da mu bisa ga alherinsa ne , mu kuma zama magāda masu bege ga rai madawwami .
Maganar nan tabbatacciya ce . Ina so ka ƙarfafa waɗannan abubuwa ƙwarai , don waɗanda suka ba da gaskiya ga Allah su himmantu ga aiki nagari , waɗannan abubuwa kuwa masu kyau ne , masu amfani kuma ga mutane .
Amma ka yi nesa da gardandamin banza , da ƙididdigar asali , da husuma , da jayayya a kan Shari'a , domin ba su da wata riba , aikin banza ne kuma .
Mutumin da yake sa tsattsaguwa kuwa , in ya ƙi kula da gargaɗinka na farko da na biyu , to , sai ka fita sha'aninsa .
Ka dai sani irinsa ɓatacce ne , mai yin zunubi , shi kansa ma ya sani haka yake .
Sa'ad da na aiko Artimas ko Tikikus zuwa wurinka , sai ka yi matuƙar , ƙoƙari ka zo wurina a Nikafolis , don na yi niyyar cin damuna a can .
Ka yi himmar taimakon Zinas , masanin shari'a , da Afolos , su kamo hanya , ka kuma tabbata ba abin da ya gaza musu .
Jama'armu su koyi himmantuwa ga aikin kirki don biyan bukatun matsattsu , kada su zama marasa amfani .
Duk waɗanda suke tare da ni suna gaishe ka . Ka gayar mini da masoyanmu , masu bangaskiya . Alheri yă tabbata a gare ku , ku duka .
Daga Bulus , ɗan sarƙa saboda Almasihu Yesu , da kuma Timoti ɗan'uwanmu , zuwa ga Filiman ƙaunataccen abokin aikinmu ,
da Aufiya 'yar'uwarmu , da Arkibus abokin famanmu , da kuma ikilisiyar da take taruwa a gidanka .
Alheri da salama na Allah Ubanmu , da na Ubangiji Yesu Almasihu su tabbata a gare ku .
A kullum ina gode wa Allahna duk sa'ad da nake yi maka addu'a ,
saboda nakan ji labarin ƙauna da bangaskiya da kake yi wa Ubangiji Yesu da dukkan tsarkaka .
Ina addu'a bangaskiyar nan da ta haɗa ku , tă kasance mai ƙwazo a wajen ciyar da sanin dukkan kyawawan abubuwan da suke namu , saboda Almasihu .
Na yi farin ciki ƙwarai , zuciyata kuma ta ƙarfafa saboda ƙaunar da kake yi , ya kai 'dan'uwana , domin zukatan tsarkaka sun wartsake ta dalilinka .
Saboda haka , ko da yake saboda Almasihu ina iya umartarka gabagaɗi , ka yi abin da ya wajaba ,
duk da haka saboda ƙauna , na fi so in roƙe ka , ni Bulus tsoho , a yanzu kuma ga ni ɗan sarƙa saboda Almasihu Yesu ,
ina roƙonka saboda ɗana Unisimas , wanda na zama ubansa ina ɗaure .
Dā kam , ba shi da wani amfani a wurinka , amma a yanzu , hakika yana da amfani a gare mu , ni da kai .
Ga shi nan , na komo maka da shi kamar gudan zuciyata .
Dā kam sona in riƙe shi a wurina , ya riƙa yi mini hidima a madadinka , muddin ina ɗaure saboda bishara ,
amma ba na so in yi kome ba tare da yardarka ba , don kada alherinka ya zamana na tilas ne , ba na ganin dama ba .
Watakila shi ya sa kuka ɗan rabu , don kă same shi har abada ,
ba kuma a kan bawa ba , sai dai a kan abin da ya fi bawa , wato 'dan'uwa abin ƙauna , tun ba ma a gare ni ba , balle fa a gare ka , ta wajen al'amarin jiki da kuma wajen al'amarin Ubangiji .
Saboda haka in ka ɗauke ni a kan abokin tarayya , to , sai ka karɓe shi kamar yadda za ka karɓe ni .
Ko ma ya yi maka wani laifi , ko kuwa kana binsa wani abu , sai ka mai da shi a kaina .
Ni Bulus , ni nake rubuto wannan da hannuna , ni kuwa zan biya , kada ma a yi zancen ranka da na fanso maka !
Ya ɗan'uwana , ka yarda in sami wata fa'ida a gare ka saboda Ubangiji ! Ka sanyaya mini zuciya saboda Almasihu .
Don na tabbatar da biyayyarka , shi ya sa na rubuto maka , don na sani za ka yi , har fiye da abin da na faɗa .
Har wa yau kuma , ka shirya mini masauki , domin ina sa zuciya a ba ni yarjin zuwa gare ku albarkacin addu'arku .
Abafaras , abokin ɗaurina saboda Almasihu Yesu , yana gaishe ka ,
haka kuma Markus , da Aristarkus , da Dimas , da Luka , abokan aikina , suna gaishe ka .
Alherin Ubangijinmu Yesu Almasihu yă tabbata a zukatanku .
A zamanin dā , Allah ya yi wa kakannin kakanninmu magana ta hanyoyi masu yawa iri iri , ta bakin annabawa ,
amma a zamanin nan na ƙarshe , sai ya yi mana magana ta wurin Ɗansa , wanda ya sa magājin kome , wanda ta wurinsa ne kuma ya halicci duniya .
Shi ne hasken ɗaukakar Allah , ainihin kamannin zatinsa kuma , shi kuma yana a riƙe da dukan abubuwa ta ikon faɗarsa . Bayan da ya tsarkake zunubanmu , sai ya zauna a dama da Maɗaukaki a can Sama .
Ta haka yake da fifiko a kan mala'iku , kamar yadda sunansa da ya gāda yake da fifiko nesa a kan nasu .
Domin kuwa wane ne a cikin mala'iku Allah ya taɓa ce wa , “ Kai Ɗana ne , Ni Ubanka ne yau ? ” da kuma , “ Zan kasance Uba a gare shi , Shi kuma , zai kasance Ɗa a gare ni ? ”
Amma da zai sāke shigo da magāji a duniya , sai ya ce , “ Dukkan mala'ikun Allah su yi masa sujada . ”
A game da mala'iku kuma sai ya ce , “ Yakan mai da mala'ikunsa ruhohi , Masu hidimarsa kuma harsunan wuta . ”
Amma a game da ɗan , sai ya ce , “ Kursiyinka , ya Allah , na har abada abadin ne , Sandar sarautarka sanda ce ta tsantsar gaskiya .
Kā ƙaunaci aikin adalci , kā ƙi aikin sāɓo . Saboda haka Allah , wato , Allahnka , ya shafe ka Da man farin ciki fiye da tsararrakinka . ”
Da kuma , “ Ya ubangiji , kai ne ka halicci duniya tun farko , Sammai kuma aikinka ne .
Su za su hallaka , amma kai madawwami ne . Duk za su tsufa kamar tufa ,
Za ka naɗe su kamar mayafi , Za su kuma sauya , Amma kai kana nan ba sākewa , Har abada shekarunka ba za su ƙare ba . ”
Amma wane ne a cikin mala'iku Allah ya taɓa ce wa , “ Zauna a damana , Sai na sa ka take maƙiyanka ? ”
Ashe , dukan mala'iku ba ruhohi masu hidima ba ne , waɗanda Allah yakan aiki , don su yi wa waɗanda za su gāji ceto hidima ?
Saboda haka , lalle ne mu ƙara mai da hankali musamman ga abubuwan da muka ji , don kada mu yi sakaci , su sulluɓe mana .
In kuwa maganar nan da aka faɗa ta bakin mala'iku ta zama tabbatacciya , har kowane keta umarni da rashin biyayya , suka gamu da sakamakonsu wanda ya kamace su ,
to , ta ƙaƙa mu za mu tsira , in mun ƙi kula da ceto mai girma haka ? Domin Ubangiji kansa , shi ne ya fara sanar da shi , waɗanda suka saurare shi kuma suka tabbatar mana da shi ,
sa'an nan kuma Allah ya haɗa shaidarsa , da tasu a kan ceton , ta alamu da abubuwan al'ajabi da mu'ujizai iri iri , da kuma baiwar Ruhu Mai Tsarki dabam dabam da ya rarraba kamar yadda ya nufa .
Ai , ba ga mala'iku ba ne Allah ya sa mulkin duniyar da za a yi , wanda muke zance .
Amma wani ya tabbatar a wani wuri cewa , “ Mutum ma mene ne , har da za ka tuna da shi ? Ko ɗan mutum ma , har da za ka kula da shi ?
Kā sa shi ya gaza mala'iku a ɗan lokaci kaɗan , Kā naɗa shi da ɗaukaka da girma , Kā ɗora shi a kan dukkan halittarka .
Kā sarayar da kome a ƙarƙashin ikonsa . ” To , a wajen sarayar da dukkan abubuwa a ƙarƙashinsa ɗin nan , Allah bai bar kome a keɓe ba . Amma kuwa har a yanzu ba mu ga yana sarrafa dukkan abubuwa ba .
Amma muna ganin Yesu , wanda a ɗan lokaci aka sa shi ya gaza mala'iku , an naɗa shi a ɗaukaka da girma , saboda shan wuyarsa ta mutuwa . Wannan kuwa duk ta wurin alherin Allah ne Yesu ya mutu saboda kowa .
Saboda haka , ya dace da Allah , shi da dukkan abubuwa suka kasance dominsa , ta gare shi ne kuma dukkan abubuwa suka samu , yă kammala shugaban cetonsu ta wurin shan wuya , a wajen kawo 'ya'ya masu yawa ga samun ɗaukaka .
Domin da shi mai tsarkakewar da kuma waɗanda aka tsarkaken , duk tushensu ɗaya ne . Shi ya sa ba ya jin kunyar kiransu 'yan'uwansa ,
da ya ce , “ Zan sanar da sunanka ga 'yan'uwana , A tsakiyar ikilisiya zan yabe ka da waƙa . ”
Har wa yau , ya ce , “ Zan dogara a gare shi . ” Da kuma , “ Ga ni nan , ni da 'ya'yan da Allah ya ba ni . ”
Wato tun da yake 'ya'yan duk suna da nama da jini , shi ma sai ya ɗauki kamannin haka , domin ya hallakar da mai ikon mutuwa , wato iblis , ta wurin mutuwarsa ,
yă kuma 'yanta duk waɗanda tun haihuwarsu suke zaman bauta saboda tsoron mutuwa .
Don hakika ba mala'iku yake taimako ba , a'a , zuriyar Ibrahim ne yake taimako .
Saboda haka , lalle ne ya zama kamar 'yan'uwansa ta kowane hali , domin ya zama Babban Firist , mai jinƙai , mai aminci kuma na al'amarin Allah , yă kuma miƙa hadayar sulhu ta gafarta zunuban jama'a .
Tun da yake shi ma ya sha wuya , sa'ad da aka gwada shi , ashe , zai taimaki waɗanda ake yi wa gwaji .
Saboda haka , ya ku 'yan'uwa tsarkaka , ku da kuke da rabo a kiran nan basamaniya , sai ku tsai da zuciya ga Yesu , Manzo , da kuma Babban Firist na bangaskiyar da muke shaidawa ,
shi da yake mai aminci ga wannan da ya sa shi , kamar yadda Musa ya yi ga duk jama'ar Allah .
Amma kuwa an ga Yesu ya cancanci ɗaukaka fiye da ta Musa nesa , kamar yadda mai gina gida ya fi gidan martaba .
Kowane gida ai , da wanda ya gina shi , amma maginin dukkan abubuwa Allah ne .
To , shi Musa mai aminci ne ga dukkan jama'ar Allah a kan shi bara ne , saboda shaida a kan al'amuran da za a yi maganarsu a nan gaba ,
amma Almasihu mai aminci ne , yana mulkin jama'ar Allah a kan shi Ɗa ne , mu ne kuwa jama'arsa , muddin mun tsaya gabanmu gaɗi , muna gadara da begenmu ƙwarai .
Saboda haka , kamar yadda Ruhu Mai Tsarki ya ce , “ Yau in kun ji muryarsa ,
Kada ku taurare zukatanku kamar a lokacin tawayen nan , Wato , ranar gwaji a jeji ,
A inda kakanninku suka gwada ni , suka jarraba ni , Suna ganin ayyukana har shekara arba'in .
Saboda haka ne , na yi fushi da mutanen wannan zamani , Har na ce , ‘ A kullum zuciyarsu a karkace take , Ba su kuwa san hanyoyina ba . ’
Sai na yi rantsuwa da fushina , na ce , ‘ Ba za su shiga inuwata ba sam . ’ ”
Ku kula fa , 'yan'uwa , kada wata muguwar zuciyar marar gaskatawa ta wakana ga waninku , wadda za ta bauɗar da ku daga wurin Allah Rayayye .
Sai dai kowace rana ku ƙarfafa wa juna zuciya muddin akwai “ Yau , ” don kada kowannenku ya taurare , ta yaudarar zunubi .
Don kuwa mun zama masu tarayya da Almasihu , muddin muna tsaye da ƙarfi a kan amincewar nan tamu ta fari , har zuwa ƙarshe .
Domin kuwa an ce , “ Yau in kun ji muryarsa , Kada ku taurare zukatanku kamar a lokacin tawayen nan . ”
To , su wane ne suka ji , duk da haka suka yi tawaye ? Ashe , ba duk waɗanda suka fito daga ƙasar Masar ba ne , waɗanda Musa ya shugabantar ?
Da su wa kuma ya yi fushi har shekara arba'in ? Ashe , ba da waɗanda suka yi zunubi ba ne , waɗanda gawawwakinsu suka fādi a jeji ?
Su wa kuma ya rantse wa , cewa ba za su shiga inuwarsa ba , in ba marasa biyayyar nan ba ?
Sai muka ga , ashe , saboda rashin bangaskiyarsu ne suka kāsa shiga .
Saboda haka tun alkawarin shiga inuwarsa tana nan , sai mu yi tsananin kula , kada ya zamana waninku ya kāsa shiga .
Ai kuwa , an yi mana albishir kamar yadda aka yi musu , sai dai maganar da aka yi musu ba ta amfane su da kome ba , don kuwa ba ta gamu da bangaskiya ga majiyanta ba .
Mu kuwa da muka ba da gaskiya , muna shiga inuwar , yadda ya ce , “ Sai na yi rantsuwa da fushina , na ce , ‘ ba za su shiga inuwata ba sam , ’ ” ko da yake ayyukan Allah gamammu ne tun daga farkon duniya .
Domin a wani wuri ya yi maganar rana ta bakwai cewa , “ A rana ta bakwai Allah ya huta daga ayyukansa duka . ”
Amma a wannan wuri kuwa sai ya ce , “ Ba za su shiga inuwata ba sam . ”
Wato , tun da yake har yanzu dai da sauran dama waɗansu su shiga , su kuwa waɗanda aka fara yi wa albishirin nan sun kāsa shiga saboda rashin biyayya ,
to , sai ya sāke sa wata rana , ya ce , “ Yau , ” yana magana ta bakin Dawuda bayan da aka daɗe , kamar an riga an faɗa cewa , “ Yau in kun ji muryarsa , kada ku taurare zukatanku . ”
Da dai a ce Joshuwa ya kai su cikin inuwar Allah , da Allah bai yi maganar wata rana nan gaba ba ,
wato , har yanzu dai akwai sauran wani hutun Asabar ga jama'ar Allah ,
domin kuwa duk wanda ya shiga inuwar Allah , ya huta ke nan daga ayyukansa , kamar yadda Allah ya hutu daga nasa .
Saboda haka , sai mu yi himmar shiga inuwar nan , kada wani ya kāsa shiga , saboda irin wannan rashin biyayya .
Domin Maganar Allah rayayyiya ce , mai ƙarfin aiki , ta fi kowane irin takobi kaifi , har tana ratsa rai da ruhu , da kuma gaɓoɓi , har ya zuwa cikin ɓargo , tana kuma iya rarrabe tunanin zuciya da manufarta .
Ba wata halittar da za ta iya ɓuyar masa , amma kowane abu a fili yake , a shanye sosai a gaban idon wannan da za mu ba da lissafi a gabansa .
To , tun da ya ke muna da Babban Firist mai girma , wanda ya ratsa sammai , wato Yesu Ɗan Allah , sai mu tsaya a kan abin da muka bayyana yarda a gare shi .
Gama Babban Firist da muke da shi ba marar juyayin kasawarmu ba ne , a'a , shi ne wanda aka jarabe shi ta kowace hanya da aka jarabce mu , amma bai yi zunubi ba .
Saboda haka , sai mu kusaci kursiyin Allah na alheri da amincewa , domin a yi mana jinƙai , a kuma yi mana alherin da zai taimake mu a kan kari .
Kowane babban firist , da yake an zaɓe shi ne daga cikin mutane , akan sa shi ya wakilci mutane ga al'amarin Allah , don ya miƙa sadakoki da kuma hadayu domin kawar da zunubai .
Ya kuma zamana wanda zai iya tafiyar da jahilai da sangartattu a cikin salihanci , tun da yake rarrauna ne shi ta ko'ina .
Saboda haka , wajibi ne ya miƙa hadayu , ba saboda kawar da zunuban jama'a kaɗai ba , har ma don nasa .
Ba wanda zai kai kansa wannan matsayi mai girma , sai dai Allah ya yi kiransa ga haka , kamar yadda aka kirayi Haruna .
Haka kuma , Almasihu ba shi ya ɗaukaka kansa ya zama Babban Firist ba , sai dai wannan ne ya sa shi , wanda ya ce da shi , “ Kai Ɗana ne , Ni Ubanka ne yau . ”
Kamar dai yadda a wani wuri kuma ya ce , “ Kai firist ne na har abada , Kwatancin ɗabi'ar Malkisadik . ”
Almasihu , a lokacin zamansa a duniya , ya yi addu'o'i da roƙe-roƙe , tare da kuka mai tsanani , har da hawaye , ga wannan da yake da ikon cetonsa daga mutuwa , aka kuwa saurare shi saboda tsananin miƙa kansa .
Ko da yake shi Ɗa ne , ya koyi biyayya ta wurin wuyar da ya sha ,
da ya kai ga kammala , sai ya zama tushen madawwamin ceto ga dukkan waɗanda suke masa biyayya ,
gama Allah yana kiransa Babban Firist , kwatancin ɗabi'ar Malkisadik .
Muna da abu da yawa da za mu faɗa a game da shi kuwa , amma zai yi wuyar bayani , da yake basirarku ta dushe .
Ko da yake kamar a yanzu kam , ai , ya kamata ku zama masu koyarwa , duk da haka , ashe , ba ku wuce wani ya sāke koya muku jigajigan farko na Maganar Allah ba , har ya zamana sai an ba ku nono , ba abinci mai tauri ba .
Ai , duk wanda yake nono ne abincinsa , bai ƙware da maganar adalci ba , kamar jariri yake .
Amma abinci mai tauri , ai , na manya ne , wato waɗanda hankalinsu ya horu yau da kullum , su rarrabe nagarta da mugunta .
Saboda haka , sai mu ci gaba a kan ka'idodin farko na al'amarin Almasihu , har ya zuwa kammala , ba wai mu sāke koyar da jigajigan nan na tuba da ibada marar tasiri ba , da na gaskatawa da Allah ,
da kuma na koyarwa a kan wanke-wanke , da ɗora hannu , da tashin matattu , da dawwamammen hukunci .
Za mu kuwa ci gaba in Allah ya yarda .
Domin waɗanda aka haskaka zukatansu sarai , har suka ɗanɗana baiwar nan ta Basamaniya , suka kuma sami rabo na ruhu mai tsarki ,
har suka ɗanɗana daɗin Maganar Allah , da ikon zamani mai zuwa ,
sa'an nan kuma suka ridda , ba mai yiwuwa ba ne a sāke jawo su ga tuba , tun da yake sāke gicciye Ɗan Allah suke yi , su da kansu , suka kuma wulakanta shi a sarari .
Ƙasa ma da take shanye ruwan da ake yi mata a kai a kai , take kuma fid da tsire-tsire masu amfani ga waɗanda ake noma ta dominsu , Allah yakan sa mata albarka .
Amma tsire-tsirenta ƙaya ne da kashin yawo , ba ta da amfani ke nan , tana kuma gab da la'antarwa , ƙarshenta dai ƙonewa ne .
Ko da yake mun faɗi haka , a game da ku kam , ya ƙaunatattu , mun tabbata kuna a kan abubuwa mafiya kyau na zancen ceto .
Gama Allah ba marar adalci ba ne , har da zai ƙi kula da aikinku , da kuma ƙaunar sunansa da kuka yi , wajen yi wa tsarkaka hidima , har yanzu ma kuna yi .
Muna dai bukata ƙwarai kowannenku ya nuna irin wannan himma ga yin cikkaken bege , tabbatacce , har ya zuwa ƙarshe ,
don kada ku yi ragwanci , sai dai ku yi koyi da waɗanda suka karɓi cikar alkawaran nan , ta wurin bangaskiyarsu da haƙurinsu .
Sa'ad da Allah ya yi wa Ibrahim alkawari , da yake ba wani wanda ya fi shi girma da zai rantse da shi , sai ya rantse da kansa ,
ya ce , “ Hakika zan yi maka albarka , in kuma riɓanya zuriyarka . ”
Ta haka Ibrahim , bayan da ya jure da haƙuri , ya karɓi cikar alkawarin .
Hakika mutane sukan rantse da abin da ya fi su , rantsuwa kuma ita ce abar da take tabbatarwa a duk lokacin gardama .
Don haka , sa'ad da Allah yake son ƙara tabbatar wa magādan alkawarin nan dahir , cewa nufinsa ba mai sākewa ba ne sam , sai ya haɗa da rantsuwa ,
domin albarkacin abubuwa guda biyun nan marasa sākewa , masu nuna , cewa ba shi yiwuwa Allah ya yi ƙarya , mu da muka gudu muka sami mafaka , mu ƙarfafa ƙwarai mu riski abin da muka kafa bege a kai .
Begen nan kuwa da muke da shi , kamar anka yake ga rai , kafaffe , tabbatacce , shi ne kuma yake shiga har can ciki bayan labulen ,
a inda saboda mu ne Yesu ya riga mu shiga , da yake ya zama Babban Firist na har abada , kwatancin ɗabi'ar Malkisadik .
Shi wannan Malkisadik , Sarkin Urushalima , firist na Allah Maɗaukaki , ya gamu da Ibrahim a lokacin da Ibrahim yake dawowa daga kisan sarakuna , ya sa masa albarka .
Shi ne kuwa Ibrahim ya ba shi ushirin kome . Da farko dai , kamar yadda ma'anar sunansa take , shi sarkin adalci ne , sa'an nan kuma Sarkin Urushalima ne , wato , sarkin salama .
Shi ba shi da uwa ko uba , ba a kuma san asalinsa ba . Ba shi da ranar haihuwa balle ranar mutuwa , yana dai kama da Ɗan Allah , firist ne har abada .
Kai , ku dubi irin girmansa ! Har kakanmu Ibrahim ma ya ba shi ushirin ganima !
Ga shi kuma , waɗansu na zuriyar Lawi , in sun sami matsayin firist , akan umarce su bisa ga Shari'a su karɓi ushiri a gun jama'a , wato a gun 'yan'uwansu , ko da yake su ma zuriyar Ibrahim ne .
Amma wannan , wanda ma ba a asalin Lawi yake ba , ya karɓi ushiri a gun Ibrahim , har ya sa masa albarka , shi ma da aka yi wa alkawarai .
Ai , ba abin musu ba ne , cewa na gaba shi yake sa wa na baya albarka .
Ga shi , a nan masu karɓar ushiri , mutane ne masu mutuwa , a can kuwa mai karɓar wanda aka shaida shi , rayayye ne .
A ma iya cewa ko Lawi ma da kansa , mai karɓar ushiri , ya ba da ushiri ta wurin Ibrahim ,
don shi Lawi yana daga tsatson kakansa Ibrahim , sa'ad da Ibrahim ɗin ya gamu da Malkisadik .
Gama da a ce kammala tana samuwa ta wurin firistoci na zuriyar Lawi ( don ta gare su ne jama'a suka karɓi shari'a ) , wace bukata kuma ake da ita ta wani firist dabam ya bayyana kwatancin ɗabi'ar Malkisadik , wanda za a ambata ba kwatancin ɗabi'ar Haruna ba ?
Domin in an sauya matsayin firistoci , sai tilas a sauya Shari'a kuma .
Domin kuwa shi wannan da aka faɗi waɗannan abubuwa a game da shi , ai , na wata kabila ne dabam , wadda ba waninta da ya taɓa hidimar bagadin hadaya .
Tabbatacce ne , cewa Ubangijinmu ya fito daga zuriyar Yahuza ne , Musa kuwa bai ce kome ba a game da kabilar nan a kan zancen firistoci .
Wannan kuma ya ƙara fitowa fili sosai , sa'ad da wani firist dabam ya bayyana kamar Malkisadik ,
wanda kuwa ya zama firist , ba bisa ga wata ka'ida ta al'adar 'yan adam ba , sai dai ta wurin ikon rai marar gushewa .
Domin an shaide shi shi da cewa , “ Kai firist ne na har abada , Kwatancin ɗabi'ar Malkisadik . ”
Ta wani hali an soke wani umarni ta dā saboda rauninsa da kuma rashin amfaninsa ,
don Shari'a ba ta kammala kome ba , ta wani hali kuma an shigo da wani bege wanda yake mafi kyau , ta wurinsa kuwa muke kusatar Allah .
Ba kuwa da rashin rantsuwa aka yi haka ba .
Waɗancan sun zama firistoci , ba tare da an yi musu rantsuwa ba , amma wannan kam , sai da aka yi masa rantsuwa , da Allah ya ce masa , “ Ubangiji ya rantse , Ba kuwa zai ta da maganarsa ba cewa , ‘ Kai firist ne har abada . ’ ”
A sanadin wannan ne Yesu ya zama lamunin alkawarin da ya fi wancan nesa .
Waɗancan firistoci , an yi su da yawa , domin mutuwa ta hana su tabbata a aikin .
Amma shi da yake madawwami ne , yana da matsayinsa na firist wanda ba ya komawa hannun wani .
Saboda haka , yana da ikon ceton masu kusatowa ga Allah ta wurinsa , matuƙar ceto , tun da yake kullum a raye yake saboda yi musu addu'a .
Irin babban firist wanda muke bukata ke nan , mai tsarki , marar aibu , marar cikas , keɓaɓɓe daga masu zunubi , ɗaukakke kuma birbishin sammai .
Ba zai miƙa hadaya kowace rana kumar waɗancan manyan firistocin ba , wato , da farko saboda zunubansa , sa'an nan kuma saboda na jama'a . Wannan ya yi ta ne sau ɗaya tak , lokacin da ya miƙa kansa hadaya .
Wato shari'a tana sa mutane su zama manyan firistoci duk da rauninsu , amma maganar nan ta rantsuwa da ta sauko bayan Shari'a , ta sa Ɗa wanda yake kammalalle har abada .
Wato , duk manufar maganarmu ita ce wannan . Shi ne irin babban firist wanda muke da shi , wato wanda ya zauna a dama da kursiyin Maɗaukaki a can sammai ,
mai hidima a Wuri Mafi Tsarki , da kuma masujada ta gaskiya , wadda Ubangiji ya kafa , ba mutum ba .
Kowane babban firist akan sa shi domin ya miƙa sadakoki da hadayu , saboda haka wajibi ne wannan shi ma , ya zamanto yana da abin da zai miƙa .
To , ashe , da har yanzu yana duniya , da bai zama firist ba ke nan , tun da yake akwai firistocin da suke miƙa sadakoki bisa ga Shari'a .
Suna bauta wa makamantan abubuwan Sama da kuma ishararsu , kamar yadda Allah ya gargaɗi Musa sa'ad da yake shirin kafa alfarwar nan , da ya ce , “ Ka lura fa , ka shirya kome da kome daidai yadda aka nuna maka a kan dutsen . ”
Amma ga ainhi , Almasihu ya sami hidima wadda take mafificiya , kamar yadda alkawarin nan , wanda shi ne matsakancinsa , yake da fifiko nesa , tun da yake an kafa shi ne a kan mafifitan alkawarai .
Domin da wancan alkawari na farko bai gaza ba kome ba , da ba sai an sāke neman na biyu ba .
Gama da ya ga laifinsu da ya ce , “ Lokaci yana zuwa , in ji Ubangiji , Da zan tsara sabon alkawari da jama'ar Isra'ila , Da kuma zuriyar Yahuza .
Ba irin alkawarin da na yi da kakanninsu ba , A ranar da na kama hannunsu Domin in fito da su daga ƙasar Masar . Saboda ba su tsaya ga alkawarina ba , Shi ya sa na ƙyale su , in ji Ubangiji .
Wannan shi ne alkawarin da zan yi da jama'ar Isra'ila , Bayan kwanakin nan , in ji Ubangiji , Wato , zan sa shari'una a birnin zuciyarsu , In kuma rubuta su a allon zuciyarsu . Zan kasance Allahnsu , Su kuma su kasance jama'ata .
Ba kuma sai sun koya wa ɗan garinsu ba , Balle wani ya ce ɗan'uwansa , ‘ Kă san Ubangiji ! ’ Domin kowa zai san ni , Daga ƙaraminsu , har ya zuwa babbansu .
Domin zan yi musu jinƙai a kan muguntarsu , Ba kuwa zan ƙara tunawa da zunubansu ba . ”
Da ya ce sabon alkawari , ashe kuwa , ya mai da na farkon tsoho ke nan . Abin da yake tsufa , yana kuwa daɗa tsofewa , lalle ya yi kusan shuɗewa ke nan .
Alkawarin farko yana da ka'idodinsa na yin sujada , da kuma wurin yinta tsattsarka wanda mutane suka shirya .
Wato , an kafa alfarwa wadda sashinta na farko yake da fitila , da tebur , da kuma keɓaɓɓiyar gurasa . Ana kiran wannan sashi Wuri Mai Tsarki .
Bayan labule na biyu kuma , akwai sashin alfarwa da ake kira Wuri Mafi Tsarki .
A cikinsa kuwa da faranti na zinariya domin ƙona turare , da kuma akwatin alkawari da aka yi masa laffa da zinariya ta kowane gefe . A cikinsa kuwa akwai tasar zinariya da manna a ciki , da sandar Haruna wadda ta yi toho , da kuma allunan dutse na alkawarin nan .
A bisa akwatin alkawari kuma akwai kerubobin nan na ɗaukakar Allah , waɗanda suka yi wa murfin akwatin nan laima . Ba za mu iya yin maganar waɗannan abubuwa filla filla ba a yanzu .
In an gama waɗannan shirye-shirye haka , sai firistoci kullum su riƙa shiga sashin farko an alfarwar , suna hidimarsu ta ibada .
Amma na biyun , sai babban firist kaɗai yake shiga , shi ma kuwa sai sau ɗaya a shekara , sai kuma da jini wanda yakan miƙa saboda kansa , da kuma kurakuran jama'a .
Ta haka Ruhu Mai Tsarki yake yin ishara , cewa ba a buɗe hanyar shiga Wuri Mafi Tsarki ba tukuna , muddin alfarwa tana nan a tsaye ,
wadda take ishara ce ga wannan zamani . Bisa ga wannan ishara akan yi miƙa sadaka da hadaya , amma ba sa iya kammala lamirin mai ibadar ,
tun da yake ci da sha da wankewanke iri iri kaɗai suke shafa , ka'idodi ne a game da jiki kurum , waɗanda aka sa kafin a daidaita al'amari .
Amma Almasihu ya riga ya zo , yana babban firist na kyawawan abubuwan da suke akwai . Masujadar da yake hidima a ciki mafi ɗaukaka ce , mafi kammala kuwa ( wadda ba yin mutum ba ce , wato , ba ta wannan halittacciyar duniya ba ce ) .
Almasihu ya shiga Wuri Mafi Tsarki sau ɗaya tak , ba ƙari , ba kuwa ta wurin jinin awaki ko na 'yan maruƙa ya shiga ba , sai dai ta wurin nasa jini , ya samo mana madawwamiyar fansa .
To , jinin awaki ne fa da na bijimai , da kuma tokar karsana da ake yayyafa wa waɗanda suka ƙazantu , suke tsarkake su da tsabtacewar jiki ,
balle fa jinin Almasihu wanda ya miƙa kansa marar aibu ga Allah , ta wurin Madawwamin Ruhu , lalle zai tsarkake lamirinmu daga barin ibada marar tasiri , domin mu bauta wa Allah Rayayye .
Saboda haka , shi ne matsakancin sabon alkawari , domin waɗanda aka kira su karɓi dawwamammen gādon da aka yi musu alkawari , tun da yake an yi wata mutuwa mai fansar waɗanda suke keta umarni a game da alkawarin farko .
A game da al'amarin wasiyya , lalle ne a tabbatar da mutuwar wanda ya yi ta tukuna .
Domin ba a zartar da wasiyya sai bayan an mutu , tun da yake ba a yin aiki da ita muddin wanda ya yi ta yana a raye .
Ashe kuwa , mun ga alkawarin nan na farko , ba a tabbatar da shi ba , sai a game da jini .
Don bayan Musa ya sanar da kowane umarnin Shari'a ga dukan jama'a , sai ya ɗebi jinin 'yan maruƙa da na awaki , tare da ruwa , da jan ulu , da kuma ganyen izob , ya yayyafa wa Littafin kansa , da kuma duk jama'a ,
yana cewa , “ Wannan shi ne jini na tabbatar alkawarin nan , da Allah ya yi umarni a game da ku . ”
Haka kuma , ya yayyafa jinin ga alfarwar nan , da dukan kayanta na yin hidima .
Hakika , bisa ga Shari'a , kusan kowane abu da jini ake tsarkake shi , in ba a game da zubar da jini ba kuwa , to , ba gafara .
Da waɗannan abubuwa ne , ya wajaba a tsarkake makamantan abubuwan da ke a Sama , sai dai ainihin abubuwan Sama za a tsarkake su ne da hadayar da ta fi waɗannan kyau .
Domin Almasihu bai shiga wani wuri tsattsarka da mutum ya yi ba , wanda yake sura ne kawai na gaskataccen , a'a Sama kanta ya shiga , domin yă bayyana a gaban zatin Allah a yanzu saboda mu .
Ba kuwa domin ya riƙa miƙa kansa hadaya a kai a kai ba ne , kamar yadda babban firist yake shiga Wuri Mafi Tsarki a kowace shekara da jinin da ba nasa ba ne .
In da haka ne , ashe , da sai lalle ya yi ta shan wuya a kai a kai ke nan , tun daga farkon duniya . Amma a yanzu ya bayyana sau ɗaya tak , a ƙarshen zamanai , domin ya kawar da zunubi ta wurin miƙa kansa hadaya .
Tun da yake an ƙaddara wa ɗan adam ya mutu sau ɗaya ne , bayan haka kuma sai shari'a ,
shi Almasihu ma , da aka miƙa shi hadaya sau ɗaya tak , domin ya ɗauke zunuban mutane da yawa , zai sāke bayyana , bayyana ta biyu , ba a kan maganar kawar da zunubi ba , sai dai domin yă ceci waɗanda suke ɗokin zuwansa .
To , tun da yake Shari'a ishara ce kawai ta kyawawan abubuwan da suke a gaba , ba ainihin siffarsu ba , ashe , har abada ba za ta iya kammala waɗanda suke kusatar Allah ta wurin waɗannan hadayu ba , waɗanda ake yi a kai a kai kowace shekara .
In haka ne kuwa , ashe , ba sai a daina yin hadayar ba ? Da an taɓa tsarkake masu ibadar nan sarai , ai , da ba su ƙara damuwa da zunubai ba .
Amma a game da irin waɗannan hadayu , akan tuna da zunubai a kowace shekara ,
domin ba mai yiwuwa ba ne jinin bijimai da na awaki ya ɗauke zunubi .
Shi ya sa da Almasihu zai shigo duniya , sai ya ce , “ Hadaya da sadaka kam , ba ka so , Amma kā tanadar mini jiki .
Ba ka farin ciki da hadayar ƙonewa , da kuma hadayar kawar da zunnbai .
Sa'an nan na ce , ‘ Ga ni , na zo in aikata nufinka , ya Allah , ’ Kamar yadda yake a rubuce a game da ni a Littafi . ”
Sa'ad da ɗazu ya ce , “ Ba ka son hadaya , da sadaka , da hadayar ƙonewa , sa hadayar kawar da zunubai , ba ka kuwa jin daɗinsu , ” wato , irin waɗanda ake miƙawa ta hanyar Shari'a ,
sai kuma ya ƙara da cewa , “ Ga ni , na zo in aikata nufinka . ” Ya kawar da na farkon ne , don yă kafa na biyun .
Ta nufin nan ne aka tsarkake mu , ta wurin miƙa jikin Yesu Almasihu hadaya sau ɗaya tak , ba ƙari .
Har wa yau kuma , kowane firist yakan tsaya a kan hidimarsa kowace rana , yana miƙa hadaya iri ɗaya a kai a kai , waɗanda har abada ba za su iya ɗauke zunubai ba .
Amma shi Almasihu da ya miƙa hadaya guda ta har abada domin kawar da zunubai , sai ya zauna a dama ga Allah ,
tun daga lokacin nan yana jira , sai an sa ya take maƙiyansa .
Gama ya hadaya guda kawai ya kammala waɗanda aka tsarkake har abada .
Ruhu Mai Tsarki ma yana yi mana shaida haka , domin bayan ya ce ,
“ Wannan shi ne alkawarin da zan yi da su , Bayan kwanakin nan , in ji Ubangiji , Zan sa shari'una a birnin zuciyarsu , In kuma rubuta su a allon zuciyarsu , ”
sai kuma ya ƙara cewa , “ Ba kuma zan ƙara tunawa da zunubansu da laifofinsu ba . ”
To , a inda aka sami gafarar waɗannan , ba sauran wata hadaya domin kawar da zunubi .
Saboda haka , ya 'yan'uwa , tun da muke da amincewar shiga Wuri Mafi Tsarki , ta wurin jinin Yesu ,
ta wurin sabuwar hanya , rayayyiya wadda ya buɗe mana ta labulen nan , wato jikinsa ,
da yake kuma muna da Firist mai girma , mai mulkin jama'ar Allah ,
sai mu matsa kusa , da zuciya ɗaya , da cikakkiyar bangaskiya tabbatacciya , da zukatunmu tsarkakakku daga mugun lamiri , jikinmu kuma wankakke da tsattsarkan ruwa .
Sai mu tsaya da ƙarfi a kan bayyana yarda ga begen nan namu , domin shi mai yin alkawarin nan amintacce ne ,
mu kuma riƙa kula da juna , ta yarda za mu ta da juna a tsimi mu mu yi ƙauna da aika nagari .
Kada mu bar yin taronmu , yadda waɗansu suke yi , sai dai mu ƙarfafa wa juna zuciya , tun ba ma da kuka ga ranar nan tana kusatowa ba .
In kuwa mun ci gaba da yin zunubi da gangan , bayan mun yi na'am da sanin gaskiya , to , ba fa sauran wata hadaya domin kawar da zunubai ,
sai dai matsananciyar fagabar hukunci , da kuma wuta mai tsananin zafi , wadda za ta cinye maƙiyan Allah .
Kowa ya yar da Shari'ar Musa , akan kashe shi ba tausayi , a kan shaidu biyu ko uku .
To mutumin da ya raina Ɗan Allah , ya kuma tozarta jinin nan na tabbatar alkawari , wanda aka tsarkake shi da shi , har ya wulakanta Ruhun alheri , wane irin hukunci mafi tsanani kuke tsammani ya cancanta fiye da wancan ?
Domin mun san shi , shi wanda ya ce , “ Ramuwa tawa ce , ni zan sāka . ” Da kuma , “ Ubangiji zai yi wa jama'arsa hukunci . ”
Abu ne fa mai matuƙar bantsoro a fāɗa a cikin hukuncin Allah Rayayye .
Amma dai ku tuna , a shekarun baya , bayan da aka haskaka zukatanku , kun jure tsananin fama da shan wuya ,
wata rana ana zaginku , ana ta wahalshe ku , ana wulakanta ku a gaban jama'a , wata rana kuma kuna mai da kanku ɗaya da waɗanda aka yi wa haka ,
domin kun ji tausayin ɗaurarru , kun kuma yarda da daɗin rai da wason da aka yi muku , tun da yake kun sakankance kuna da mallaka mafi kyau , mai tabbata kuwa .
Saboda haka , kada ku yar da amincewar nan taku , domin tana da sakemako mai yawa .
Gama yin jimiri ya kama ku , domin bayan da kun aikata nufin Allah , ku sami abin da aka yi muku alkawari .
“ Sauran lokaci kaɗan , Mai zuwan nan zai zo , ba kuwa zai yi jinkiri ba .
Amma adalina , ta wurin bangaskiya zai rayu . Amma in ya ja da baya , ba zan yi farin ciki da shi ba . ”
Amma mu ba a cikin waɗanda suke ja da baya su hallaka muke ba , mu a cikin masu bangaskiya muke , mai kai mu ga ceton rayukanmu .
To , bangaskiya kuwa ita ce haƙƙaƙewar abubuwan da ake bege , a kai , ita ce kuma tabbatawar abubuwan da ba a gani ba .
Domin ta gare ta ne shugabannin dā suka sami yardar Allah .
Ta wurin bangaskiya muka fahimta , cewa ta faɗar Allah ce aka tsara duniya , har ma abubuwan da ake gani , daga abubuwan da ba a gani ne , suka kasance .
Ta wurin bangaskiya Habila ya miƙa wa Allah hadaya mafi kyau a kan Kayinu , ta wurin wannan bangaskiya ce ya kuma sami yardar Allah a kan shi mai adalci ne domin Allah ma ya shaide shi , da ya karɓi abubuwan da ya bayar . Ya mutu kam , amma ta wurin bangaskiyar nan tasa har ya zuwa yanzu yana magana .
Saboda bangaskiya ce aka ɗauke Anuhu , shi ya sa bai mutu ba , ba a kuwa same shi ba , domin Allah ya ɗauke shi . Tun kafin a ɗauke shi ma , an shaide shi a kan ya faranta wa Allah rai .
In ba a game da bangaskiya ba kuwa , ba shi yiwuwa a faranta masa rai . Domin duk wanda zai kusaci Allah , lalle ne ya gaskata cewa , akwai shi , yana kuma sakamako ga masu nemansa .
Ta wurin bangaskiya Nuhu , da Allah ya yi masa gargaɗi a kan al'amuran da ba a gani ba a lokacin , yana tsoron Allah , ya sassaƙa jirgi , don ceton iyalin gidansa , ta wurin bangaskiya kuma ya tabbatar wa duniya laifinta , har ya zama magājin adalcin Allah , wanda yake samuwa ta wurin bangaskiya .
Ta wurin bangaskiya Ibrahim ya yi biyayya , sa'ad da aka kira shi ya fita zuwa wata ƙasa da zai karɓa gādo . Ya kuwa fita , bai ma san inda za shi ba .
Ta wurin bangaskiya kuma ya yi baƙunci a ƙasar alkawari , kamar dai a ƙasar bare , suna zaune a cikin alfarwai , shi da Ishaku da Yakubu , abokan tarayya ga gādon alkawarin nan .
Yana ta jiran birnin nan mai tushe , wanda mai fasalta shi , mai gina shi kuma , Allah ne .
Ta wurin bangaskiya Saratu da kanta ta sami ikon yin ciki , ko da yake ta wuce lokacin haihuwa , tun da dai ta amince , cewa shi mai yin alkawarin nan amintacce ne .
Saboda haka , daga mutum ɗaya , wanda dā shi ma da matacce kusan ɗaya ne , aka haifi zuriya masu yawa kamar taurari , kamar yashi kuma dangam a bakin teku .
Waɗannan duka sun mutu cikin bangaskiyarsu , ba su kuwa sami abubuwan da aka yi musu alkawari ba , amma da suka tsinkato su , sai suka yi ta murna da ganinsu , suna kuma yarda su baƙi ne , bare kuma a duniya .
Mutane masu irin wannan magana , ai , sun bayyana a fili , suna neman wata ƙasa ta kansu ne .
Da suna marmarin ƙasar nan da suka baro ne , da sun sami damar komawa .
Amma bisa ga hakika sun ɗokanta ne a kan wata ƙasa mafi kyau , wato ta Sama . Saboda haka ne , Allah ba ya jin kunya a ce da shi Allahnsu , don kuwa ya shirya musu birni .
Ta wurin bangaskiya Ibrahim , sa'ad da aka gwada shi , ya miƙa Ishaku hadaya , wato shi da ya yi na'am da alkawaran nan , ya yi shirin miƙa makaɗaicin ɗansa ,
wanda a kansa aka yi faɗi cewa , “ Ta wurin Ishaku ne za a lasafta zuriyarka . ”
Ya amince da cewa , ko daga matattu Allah yana da iko ya ta da mutum . Ai kuwa , bisa ga misali , sai a ce daga matattu ne ya sāke samun Ishaku .
Ta wurin bangaskiya Ishaku ya sa wa Yakubu da Isuwa albarka a kan al'amuran da za su zo .
Ta wurin bangaskiya Yakubu , sa'ad da yake bakin mutuwa , ya sa wa 'ya'yan Yusufu albarka dukkansu biyu , ya kuma yi sujada , yana sunkuye a kan sandarsa .
Ta wurin bangaskiya Yusufu , da ajalinsa ya yi , ya yi maganar ƙaurar Isra'ilawa , har ya yi wasiyya a game da ƙasusuwansa .
Ta wurin bangaskiya ne , sa'ad da aka haifi Musa , iyayensa suka ɓoye shi har wata uku , domin sun ga yaron kyakkyawa ne , ba su kuma ji tsoron umarnin sarki ba .
Ta wurin bangaskiya Musa , sa'ad da ya girma , ya ƙi yarda a kira shi ɗan 'yar Fir'auna ,
ya gwammaci ya jure shan wuya tare da jama'ar Allah , da ya mori romon zunubi , mai saurin wucewa .
Ya amince , cewa wulakanci saboda Almasihu wadata ce a gare shi , fiye da dukiyar ƙasar Masar , domin ya sa ido a kan sakamakon .
Ta wurin bangaskiya ya bar Masar , bai ji tsoron fushin sarki ba , ya kuwa jure saboda yana ganin wannan da ba ya ganuwa .
Ta wurin bangaskiya ya ci Jibin Ƙetarewa , ya yayyafa jini , domin kada mai hallakar da 'ya'yan fari ya taɓa Isra'ilawa .
Ta wurin bangaskiya suka haye Bahar Maliya ta busasshiyar ƙasa , amma da Masarawa suka yi ƙoƙarin yin haka , sai aka dulmuyar da su .
Ta wurin bangaskiya garun Yariko ya rushe , bayan an yi ta kewaya shi har kwana bakwai .
Ta wurin bangaskiya Rahab karuwar nan ba ta hallaka tare da maƙiya biyayya ba , ta karɓi 'yan ganganimar nan kamar aminai .
Me kuma zan ƙara cewa ? Ai , lokaci zai ƙure mini a wajen ba da labarin su Gidiyon , da Barak , da Samson , da Yefta , da Dawuda , da Sama'ila , da kuma sauran annabawa ,
waɗanda ta wurin bangaskiya suka ci masarautai , suka aikata adalci , suka sami cikar alkawarai , suka rurrufe bakunan zakoki ,
suka i , wa ikon wuta , suka tsere wa kaifin takobi , suna marasa ƙarfi sai suka zama masu ƙarfi , suka yi jaruntaka a wajen yaƙi , suka fatattaka rundunar waɗansu ƙasashe .
Aka mayar wa mata da matattunsa da aka tasar . Waɗansu mutane kuma an azabta su har suka mutu , amma sun ƙi yarda da irin 'yancin da za a ba su , domin a tashe su su rayu da rayuwa mafi kyau .
Har wa yau kuma , waɗansu suka sha ba'a da bulala , har ma da ɗauri da jefawa a cikin kurkuku .
Aka jejeffe su da duwatsu , an gwada su , aka raba su biyu da zarto , aka sare su da takobi . Sun yi yawo saye da buzun tumaki da na awaki , suka yi zaman rashi , da ƙunci , da wukakanci .
Su kam , duniya ba ta ma cancanci su zama a cikinta ba . Sun yi yawo a jazza da a kan duwatsu , suna kwana a cikin kogwanni da ramummuka .
Waɗannan duka , ko da yake Allah ya shaide su saboda bangaskiyarsu , duk da haka , ba su sami cikar alkawarin ba ,
tun da Allah ya shirya mana wani abu mafi kyau , sai kuwa tare da mu ne za a kammala su .
Saboda haka , tun da taron shaidu masu ɗumbun yawa suka kewaye mu haka , sai mu ma mu yar da dukkan abin da ya nauyaya mana , da kuma zunubin da ya ɗafe mana , mu kuma yi tseren nan da yake gabanmu tare da jimiri ,
muna zuba ido ga Yesu , shi da yake shugaban bangaskiyarmu , da kuma mai kammala ta , wanda domin farin cikin da aka sa a gabansa ya daure wa gicciye , bai mai da shi wani abin kunya ba , a yanzu kuma a zaune yake a dama ga kursiyin Allah .
Ku fa , dubi wannan da ya jure irin a gābar nan da masu zunubi suka sha yi da shi , don kada ku gaji , ko kuwa ku karai .
Famarku da zunubi ba ta kai har yadda za a kashe ku ba .
Kun kuma mance da gargaɗin nan da Allah ya yi muku a kan ku 'ya'yansa ne , wato “ Ya ɗana , kada ka raina horon Ubangiji , Kada kuma ka karai , in ya kwaɓe ka .
Domin Ubangiji , wanda yake ƙauna , shi yake horo , Yakan kuma hori duk ɗan da ya karɓa . ”
Shan wuyar da kuke jurewa , ai , duk don horo ne . Allah ya riƙe ku , ku 'ya'yansa ne . To , wane ɗa ne mahaifinsa ba ya horonsa ?
In kuwa ba ku da horo irin horon da ake yi wa kowa , to , ashe , kun zama shegu ke nan , ba 'yan halal ba .
Har wa yau kuma , ai , muna da ubanninmu na jiki da suke hore mu , mun kuwa yi musu ladabi . Ashe , ba za mu fi ya wa Uban ruhohinmu biyayya ƙwarai ba , mu rayu ?
Su kam , sun hore mu a ɗan lokaci kaɗan don ganin damarsu , amma shi , don amfanin kanmu ne yake horonmu , domin mu zama abokan tarayya a cikin tsarkinsa .
Ai , kowane irin horo , a lokacin shansa , abu ne mai baƙin ciki , ba na farin ciki ba . Amma daga baya waɗanda suka horu ta haka sukan sami kwanciyar rai wadda aikin adalci yake bayarwa .
Domin wannan , ku miƙe hannuwanku da suke reto , da gwiwoyinku marasa ƙarfi .
Ku bi miƙaƙƙun hanyoyi ɗoɗar , don kada mai ɗingishi ya gulle , a maimakon ya warke .
Ku himmantu ga zaman lafiya da kowa , ku kuma zama a tsarkake , in banda shi kuwa , ba wanda zai ga Ubangiji .
Ku kula fa , kada kowa ya kāsa samun alherin Allah , kada kuma wani tushen ɗacin rai ya tabbata , ya haddasa ɓarna , har ya ɓata mutane masu yawa ta haka ,
kada kuma wani ya zama fasiki , ko mai sāɓon Allah , kamar isuwa , wanda ya sayar da hakkinsa na ɗan fari a kan cimaka a ɗaya tak .
Kun dai sani daga baya , da ya so ya gāji albarkar nan , sai aka ƙi shi , domin bai sami hanyar tuba ba , ko da yake ya yi ta nemanta har da hawaye .
Ai , ba ga abin da za a taɓa ne , kuka iso ba , ko wuta mai ruruwa , ko baƙin duhu duhu ƙirin , ko hadiri ,
ko ƙarar ƙaho , ko wata murya , wadda har masu jin maganarta suka yi roƙo kada su ƙara ji ,
don ba su iya jure umarnin da aka yi musu ba cewa , “ Ko da dabba ce ta taɓa dutsen , sai a kashe ta da jifa . ”
Amma ganin wannan abu da matuƙar bantsoro yake ! Har ma Musa ya ce , “ Ina rawar jiki don matuƙar tsoro . ”
Amma ku kan iso Ɗutsen Sihiyona ne , da birnin Allah Rayayye , Urushalima ta Sama , wurin dubban mala'iku .
Kun iso taron farin ciki na kirayayyun 'ya'yan fari na Allah , waɗanda sunayensu ke a rubuce a Sama . Kun iso wurin Allah , wanda yake shi ne mai yi wa kowa shari'a , da kuma wurin ruhohin mutane masu adalci , waɗanda aka kammala .
Kun iso wurin Yesu , matsakancin sabon alkawari , da kuma wurin jinin nan na tsarkakewa , wanda yake yin mafificiyar magana fiye da na Habila .
Ku kula fa , kada ku ƙi mai maganar nan . Domin in waɗanda suka ƙi jin mai yi musu gargaɗi a duniya ba su tsira ba , to , ƙaƙa mu za mu tsira , in mun ƙi jin wannan da yake yi mana gargaɗi ma daga Sama ?
A lokacin nan muryarsa ta girgiza duniya , amma a yanzu ya yi alkawari cewa , “ Har wa yau dai sau ɗaya tak , ba duniya kaɗai zan girgiza ba , amma har sama ma . ”
To , wannan cewa , “ Har wa yau dai sau ɗaya tak , ” ya nuna kawar da abubuwan da aka girgiza , wato abubuwan da aka halitta , don abubuwan da ba sa girgizuwa su wanzu .
Saboda haka , sai mu yi godiya domin mun sami mulkin da ba ya girgizuwa , ta haka kuma mu yi wa Allah sujada abar karɓa , tare da tsoro da tsananin girmamawa ,
domin Allahnmu wuta ne mai cinyewa .
Sai ku nace da ƙaunar 'yan'uwa .
Kada ku daina yi wa baƙi alheri , gama ta haka ne waɗansu suka sauki mala'iku ba da sani ba .
Ku riƙa tunawa da waɗanda ke kurkuku , kamar tare kuke a ɗaure , da kuma waɗanda ake gwada wa wuya , kamar ku ake yi wa .
Kowa yă girmama aure , Gădon aure kuwa yă zauna marar dauɗa , don fasikai da mazinata Allah zai hukunta su ,
Kada halinku ya zama na son kuɗi . Ku dangana da abin da kuke da shi , gama Allah kansa ya ce , “ Har abada ba zan bar ka ba . Har abada kuma ba zan yashe ka ba . ”
Saboda haka , ma iya fitowa gabagaɗi , mu ce , “ Ubangiji shi ne mataimakina , Ba zan ji tsoro ba . Me mutum zai iya yi mini ? ”
Ku tuna da shugabanninku na dā , waɗanda suka faɗa muku Maganar Allah . Ku dubi ƙarshensu , ku kuma yi koyi da bangaskiyarsu .
Yesu Almasihu ba ya sākewa , shi ne a jiya , da yau , hakika har abada ma .
Kada baƙuwar koyarwa iri iri ta bauɗar da ku , ai , abu ne mai kyau alherin Allah ya zamana shi yake ƙarfafa zuciya , ba abinci iri iri ba , waɗanda ba su amfani ga masu dogara da su .
Muna da bagadin hadaya , wanda masu ibada a alfarwar nan ba su da izini su ci abincin wurin ,
domin naman dabbobin da babban firist ke ɗiban jininsu yă kai Wuri Mafi Tsarki domin kawar da zunubai , akan ƙone shi ne a bayan zango .
Haka ma , Yesu ya sha wuya a waje bayan birni , domin yă tsarkake jama'a da nasa jini .
Saboda haka , sai mu fita mu je a gare shi a bayan zango , muna shan irin wulakancin da aka yi masa .
Domin ba mu da wani dawwamammen birni a nan , birnin nan mai zuwa muke nema .
To , a koyaushe , sai mu yi ta yabon Allah ta wurinsa , sadakar da muke miƙawa ke nan , wato mu yabe shi , muna ta ɗaukaka sunansa .
Kada kuwa ku daina yin alheri da gudunmawa , domin irin waɗannan su ne suke faranta wa Allah rai .
Ku yi wa shugabanninku biyayya , ku bi umarnansu , don su ne masu kula da rayukanku , su ne kuma za su yi lissafin aikinsu , don su yi haka da farin ciki , ba da baƙin ciki ba , don in sun yi da baƙin ciki ba zai amfane ku ba .
Ku yi mana addu'a , gama mun tabbata muna da lamiri mai kyau , muna kuwa so mu tafiyar da al'amuranmu da halin kirki ne .
Musamman nake tsananta roƙonku ku yi haka , don a hanzarta a komo da ni a gare ku .
Allah mai zartar da salama , wanda ya ta da Ubangijinmu Yesu , Makiyayin tumaki mai girma , daga matattu , albarkacin jinin nan na tabbatar madawwamin alkawari ,
yă kamala ku da kowane irin kyakkyawan abu , domin ku aikata nufinsa , yă kuma aikata a cikinmu abin da yake faranta masa rai ta wurin Yesu Almasihu . Ɗaukaka tă tabbata a gare shi har abada abadin . Amin , Amin .
To , ina roƙonku , 'yan'uwa , ku yi haƙuri da gargaɗina , don taƙaice na rubuto muku .
Ku sani , an sāki ɗanuwanmu Timoti , da shi ma za mu gan ku , in ya zo da wuri .
Ku gai da dukan shugabanninku , da kuma dukan tsarkaka . Waɗanda suke daga ƙasar Italiya suna gaishe ku .
Alharin Ubangiji yă tabbata a gare ku , ku duka . Amin .
Daga Yakubu , bawan Allah , da kuma na Ubangiji Yesu Almasihu , zuwa ga kabilan nan goma sha biyu da suke a warwatse a duniya . Gaisuwa mai yawa .
Ya ku 'yan'uwana , duk sa'ad da gwaje-gwaje iri iri suka same ku , ku mai da su abin farin ciki ƙwarai .
Domin kun san jarrabawar bangaskiyarku takan haifi jimiri .
Sai kuma jimiri ya yi cikakken aikinsa , domin ku zama kamilai cikakku kuma , ba ku gaza da kome ba .
In waninku ya rasa hikima , sai ya roƙi Allah , mai ba kowa hannu sake , ba tare da gori ba , sai kuwa a ba shi .
Amma fa sai ya roƙa da bangaskiya , ba tare da shakka ba . Don mai shakka kamar raƙuman ruwan teku yake , waɗanda iska take korawa tana tuttunkuɗawa . irin mutumin nan mai zuciya biyu , wanda bai tsai da zuciyarsa a gu ɗaya a dukan al'amuransa ba , ya sa rai da wani abu a gun Ubangiji .
Ƙasƙantaccen ɗan'uwa yă yi taƙama da ɗaukakarsa .
Mai arziki kuma yă yi alfarma da ƙasƙancinsa , gama zai shuɗe kamar hudar ciyawa .
In rana ta tāke da ƙunarta , sai ciyawa ta bushe , hudarta ta kaɗe , kyanta kuma ya gushe . Haka ma mai arziki zai gushe yana a cikin tsakiyar da harkarsa .
Albarka tā tabbata ga mai jimirin gwaji , domin in ya jure gwajin , sai ya sami kambin rai , wanda Ubangiji ya yi wa masu ƙaunarsa alkawari .
Duk wanda ake jarabta , kada ya ce Allah ne yake jarabtarsa , gama ba shi yiwuwa a jarabci Allah da mugunta , shi kansa kuwa ba ya jarabtar kowa .
Amma kowane mutum yakan jarabtu in mugun burinsa ya ruɗe shi , ya kuma yaudare shi .
Mugun buri kuma in ya yi ciki , yakan haifi zunubi . Zunubi kuma in ya balaga , yakan jawo mutuwa .
Kada fa a yaudare ku , ya 'yan'uwana ƙaunatattu .
Kowace kyakkyawar baiwa , da kowace cikakkiyar kyauta , daga Sama suke , sun sauko ne daga wurin Uban haskoki , wanda ba sauyawa ko wata alamar sākewa a gare shi faufau .
Bisa ga nufinsa ya kawo mu ta maganar gaskiya , domin mu zama kamar nunan fari na halittarsa .
Ya 'yan'uwana ƙaunatattu , ku san wannan , wato , kowa yă yi hanzarin kasa kunne , da jinkirin yin magana , da kuma jinkirin yin fushi ,
don fushin mutum ba ya aikata adalci .
Saboda haka , sai ku yar da kowane irin aikin ƙazanta da ƙeta iri iri , maganar nan da aka dasa a zuciyarku , ku yi na'am da ita a cikin halin tawali'u , domin ita ce mai ikon ceton rayukanku .
Amma ku zama masu aikata maganar , ba masu ji kawai , kuna yaudarar kanku ba .
Don duk wanda yake mai jin maganar ne kawai , ba mai aikatawa ba , kamar mutum yake mai duba fuskarsa a madubi ,
don yakan dubi fuskarsa ne kawai ya tafi , nan da nan kuwa sai ya mance kamanninsa .
Amma duk mai duba cikakkiyar ka'idar nan ta 'yanci , ya kuma nace a kanta , ya zama ba mai ji ne kawai ya mance ba , sai dai mai aikatawa ne ya zartar , to wannan shi za a yi wa albarka a cikin abin da yake aikatawa .
In wani yana zaton shi mai addini ne , amma bai kame bakinsa ba , sai dai ya yaudari kansa , to , addinin mutumin nan na banza ne .
Addini sahihi kuma marar aibu a gaban Allah Ubanmu , shi ne a kula da gwauraye mata , da marayu a cikin ƙuntatarsu , a kuma a keɓe kai marar aibi daga duniya .
Ya ku 'yan'uwana , kada ku nuna bambanci muddin kuna riƙe da bangaskiyarku ga Ubangijinmu Yesu Almasihu , Ubangiji Maɗaukaki .
Misali , in mutum mai zobban zinariya da tufafi masu ƙawa ya halarci taronku , wani matalauci kuma ya shigo a saye da tsummoki ,
sa'an nan kuka kula da mai tufafi masu ƙawar nan , har kuka ce masa , “ Ga mazauni mai kyau a nan , ” matalaucin nan kuwa kuka ce masa , “ Tsaya daga can , ” ko kuwa , “ Zauna a nan ƙasa a gabana , ”
ashe , ba ku nuna bambanci a tsakaninku ba ke nan , kuna zartar da hukunci da mugayen tunani ?
Ku saurara , ya 'yan'uwana ƙaunatattu . Ashe , Allah bai zaɓi matalautan duniyar nan su wadata da bangaskiya , har su sami gado a cikin mulkin nan da ya yi wa masu ƙaunarsa alkawari ba ?
Amma , kun wulakanta matalauta ! Ashe , ba masu arzikin ne suke matsa muku ba ? Ba su ne kuwa suke janku zuwa gaban shari'a ba ?
Ba kuma su ne kuke saɓon sunan nan mai girma da ake kiranku da shi ba ?
Idan lalle kun cika muhimmin umarni yadda Nassi ya ce , “ Ka ƙaunaci maƙwabcinka kamar kanka , ” to , madalla .
Amma in kun nuna bambanci , kun yi zunubi ke nan , Shari'a kuma ta same ku da laifin keta umarni .
Duk wanda yake kiyaye dukkan Shari'a , amma ya saɓa a kan abu guda , ya saɓi Shari'a gaba ɗaya ke nan .
Domin shi wannan da ya ce , “ Kada ka yi zina , ” shi ne kuma ya ce , “ Kada ka yi kisankai . ” To , in ba ka yi zina ba amma ka yi kisankai , ai , ka zama mai keta Shari'a ke nan .
Saboda haka , maganarku da aikinku su kasance irin na mutanen da za a yi wa shari'a bisa ga ka'idar 'yanci .
Gama Shari'a marar jinƙai ce ga wanda ba ya nuna jinƙai . Amma jinƙai yana rinjayar hukunci .
Ya ku 'yan'uwana , ina amfani mutum ya ce yana da bangaskiya , alhali kuwa ba ya aikin da zai nuna ta ? Anya , bangaskiyar nan tāsa ta iya cetonsa ?
Misali , in wani ɗan'uwa ko 'yar'uwa suna zaman huntanci , kullum kuma abinci bai wadace su ba ,
waninku kuma ya ce musu , “ To , ku sauka lafiya , Allah ya ba ci , da sha , da tufatarwa ” ba tare da kun biya musu bukata ba , ina amfanin haka ?
Haka ma , bangaskiya ita kaɗai , ba tare da aikin da ya nuna ta ba , banza ce .
To , amma wani zai ce , “ Ai , kai kana da bangaskiya , ni kuwa sai aikatawa . ” To , nuna mini bangaskiya , taka ba tare da aikatawa ba , ni kuma in nuna maka aikatawata , tabbatar bangaskiyata .
Ka gaskata Allah ɗaya ne ? To , madalla . Ai , ko aljannu ma sun gaskata , amma suna rawar jiki don tsoro .
Kai marar azanci ! Wato sai an nuna maka , bangaskiya ba tare da aikatawa ba , wofiya ce ?
Sa'ad da kakanmu Ibrahim ya miƙa ɗansa Ishaku a bagadin hadaya , ashe , ba ta wurin aikatawa ne ya barata ba ?
Ka gani , ashe , bangaskiyarsa da aikatawarsa duka yi aiki tare , har ta wurin aikatawar nan bangaskiyarsa ta kammala .
Aka kuma cika Nassin nan da ya ce , “ Ibrahim ya gaskata Allah , bangaskiyar nan tasa kuma aka lasafta ta adalci ce a gare shi , ” aka kuma kira shi aminin Allah .
Kun ga , ashe , Allah yana kuɓutar da mutum saboda aikatawarsa ne , ba saboda bangaskiya ita kaɗai ba .
Ashe , ba haka kuma Rahab karuwar nan ta sami kuɓuta saboda aikatawarta ba ? Wato , sa'ad da ta sauki jakadun nan , ta fitar da su ta wata hanya dabam ?
To , kamar yadda jiki ba numfashi matacce ne , haka ma bangaskiya ba aikatawa matacciya ce .
Ya ku 'yan'uwana , kada yawancinku su zama masu koyarwa , domin kun sani , mu da muke koyarwa za a yi mana shari'a da ƙididdiga mafi tsanani .
Domin dukanmu muna yin kuskure da yawa . In kuwa mutum ba ya shirme a maganarsa , to , shi cikakken mutum ne , yana kuwa iya kame duk sauran gaɓoɓinsa ma .
Ga misali , idan mun sa linzami a bakin doki , don mu bi da shi , mukan sarrafa dukan jikinsa ma .
Ku dubi jiragen ruwa kuma , ko da yake suna da girma haka ƙaƙƙarfar iska kuma tana kora su , duk da haka , da ɗan ƙaramin ƙarfe ne matuƙi yake juya su duk inda ya nufa .
Haka ma harshe yake , ga shi , ɗan ƙaramin abu ne , sai manyan fariya ! Ku dubi yadda ɗan ƙaramin ƙyastu yake kunna wa babban jeji wuta !
Harshe ma wuta ne fa ! A cikin duk gaɓoɓinmu , harshe shi ne tushen kowace irin mugunta , mai ɓata dukan jiki , mai zuga zuciyar mutum ta tafasa , shi kuwa Gidan Wuta ne yake zuga shi .
Don kuwa ana iya sarrafa kowace irin dabba , da tsuntsu , da masu jan ciki , da halittar ruwa , ɗan adam har yā sarrafa su ma ,
amma ba ɗan adam ɗin da zai iya sarrafa harshe , ai , mugunta ne da ba ta hanuwa , a cike yake da dafi mai kashewa .
Da shi muke yabon Ubangiji Uba , da shi kuma muke zagin mutane waɗanda aka halitta da kamannin Allah .
Da baki ɗaya ake yabo , ake kuma zagi . 'Yan'uwana , ai , wannan bai kamata ba !
Ashe , marmaro ɗaya ya iya ɓuɓɓugowa da ruwan daɗi da na zartsi ta ido guda ?
Ya 'yan'uwana , ashe , ɓaure yana iya haifar zaitun ? Ko kuwa inabi ya haifi ɓaure ? Haka kuma , ba dama a sami ruwan daɗi a idon ruwan zartsi .
Ina mai hikima da fahimi a cikinku ? To , ta kyakkyawan zamansa sai ya nuna aikinsa da halin tawali'u da hikima suke sawa .
Amma in kuna da matsanancin kishi da sonkai a zuciyarku , kada ku yi alwashi da haka , kuna saɓa wa gaskiya .
Wannan hikima ba irin wadda take saukowa daga Sama ba ce , ta duniya ce , ta son zuciya , ta Shaiɗan kuma .
A duk inda kishi da sonkai suke , a nan hargitsi da kowane irin mugun aiki ma suke .
Amma hikimar nan ta Sama , da farko dai tsattsarka ce , mai lumana ce , saliha ce , mai sauƙin kai , mai tsananin jinƙai , mai yawan alheri , mai kaifi ɗaya , sahihiya kuma .
Daga irin salama wanda masu sulhuntawa suke shukawa akan girbe adalci .
Me yake haddasa gāba da husuma a tsakaninku ? Ashe , ba sha'awace-sha'awacenku ne suke yaƙi da juna a zukatanku ba ?
Kukan yi marmarin abu ku rasa , sai ku yi kisankai . Kukan yi kwaɗayi , ku kasa samu , sai ku yi husuma da faɗa . Kukan rasa don ba kwa addu'a ne .
Kukan yi addu'a ku rasa , don kun yi ta da mugun nufi ne , don ku ɓatar a kan nishaɗinku .
Maciya amana ! Ashe , ba ku sani abuta da duniya gāba ce da Allah ba ? Saboda haka , duk mai son abuta da duniya , yā mai da kansa mai gāba da Allah ke nan .
Ko kuna tsammani a banza ne Nassi ya ce , “ Wannan ruhu da Allah ya sa a cikinmu yana tsaronmu ƙwarai ? ”
Allah shi yake yin mayalwacin alheri . Domin haka Nassi ya ce , “ Allah yana gāba da masu girmankai , amma yana yi wa masu tawali'u alheri . ”
Saboda haka , ku miƙa kanku ga Allah , ku yi tsayayya da Iblis , lalle kuwa zai guje muku .
Ku kusaci Allah , shi ma zai kusace ku . Ku tsarkake al'amuranku , ya ku masu zunubi . Ku kuma tsarkake zukattanku , ya ku masu zuciya biyu .
Ku yi nadama , ku yi baƙin ciki , ku yi ta kuka . Dariyarku tă zama baƙin ciki , murnarku tă koma ɓacin zuciya .
Ku ƙasƙantar da kanku ga Ubangiji , shi kuwa zai ɗaukaka ku .
Ya ku 'yan'uwana , kada ku kushe wa juna . Kowa ya kushe wa ɗan'uwansa , ko ya ɗora masa laifi , ya kushe wa shari'a ke nan , ya kuma ɗora mata laifi . In kuwa ka ɗora wa shari'a laifi , kai ba mai binta ba ne , mai ɗora mata laifi ne .
Mai ba da Shari'a ɗaya ne , shi ne kuma mai yinta , shi ne kuwa mai ikon ceto da hallakarwa . To , kai wane ne har da za ka ɗora wa ɗan'uwanka laifi ?
To , ina musu cewa , “ Yau ko gobe za mu je gari kaza , mu shekara a can , mu yi ta ciniki , mu ci riba ? ”
Alhali kuwa ba ku san abin da gobe za ta kawo ba . Wane iri ne ranku ? Ai , kamar hazo yake , jim kaɗan sai ya ɓace .
Sai dai ya kamata ku ce , “ In Ubangiji ya nufa , ya kai rai , ma yi kaza da kaza . ”
Amma ga shi , kuna fariya ta alfarmar banza da kuke yi . Duk irin wannan fariya kuwa muguwar aba ce .
Saboda haka , duk wanda ya san abin da ya kamata , ya kuwa kasa yi , ya yi zunubi ke nan .
To , ina masu arziki ? Ku yi ta kuka da kururuwa saboda baƙin ciki iri iri da za su aukar muku .
Arzikinku mushe ne ! Tufafinku kuma duk cin asu ne !
Zinariyarku da azurfarku sun ɓāci ƙwarai , ɓācin nan nasu kuwa zai zama shaida a kanku , yă ci naman jikinku kamar wuta ! Kun dai jibge dukiya a zamanin ƙarshen nan !
Ga shi kuwa , zaluncin da kuka yi na hakkin masu girbi a gonakinku yana ta ƙara , kukan masu girbin kuwa ya kai ga kunnen Ubangijin Runduna .
Kun yi zaman duniya da annashuwa da almubazzaranci , ashe , kiwata kanku kuka yi saboda ranar yanka !
Kun hukunta mai adalci , kun kuma kashe shi , bai kuwa yi muku tsayayya ba .
Domin haka , sai ku yi haƙuri , 'yan'uwana , har ya zuwa ranar komowar Ubangiji . Ga shi , manomi yana sa rai ga samun amfanin gona mai albarka , yana kuwa haƙuri da samunsa , har a yi ruwan shuka da na kaka .
Ku ma sai ku yi haƙuri , ku tsai da zukatanku , domin ranar komowar Ubangiji ta yi kusa .
'Yan'uwa , kada ku yi wa juna gunguni , don kada a hukunta ku . Ga mai shari'a a bakin ƙofa !
A kan misalin shan wuya da haƙuri kuma , 'yan'uwa , ku dubi annabawa ma da suka yi magana da sunan Ubangiji .
Ga shi , mukan yaba wa waɗanda suka jure . Kun dai ji irin jimirin da Ayuba ya yi , kun kuma ga irin ƙarshen da Ubangiji ya yi masa , yadda Ubangiji yake mai yawan tausayi , mai jinƙai kuma .
Amma fiye da kome , 'yan'uwana , kada ku rantse sam , ko da sama , ko da ƙasa , ko da kowace irin rantsuwa ma . Sai dai in kun ce “ I , ” ya tsaya a kan “ I ” ɗin kawai , in kuwa kun ce “ A'a , ” ya tsaya a kan “ A'a ” ɗin kawai , don kada a hukunta ku .
In waninku yana shan wuya , to , sai ya yi addu'a , in kuma waninku yana murna , to , sai ya yi waƙar yabon Allah .
In waninku yana rashin lafiya , to , sai ya kira dattawan ikilisiya su yi masa addu'a , suna shafa masa mai da sunan Ubangiji .
Addu'ar bangaskiya kuwa , za ta warkar da marar lafiya Ubangiji kuma zai tashe shi , in ma ya yi zunubi , za a gafarta masa .
Saboda haka , sai ku riƙa bayyana wa juna laifofinku , kuna yi wa juna addu'a , don a warkar da ku . Addu'ar mai adalci tana da ƙarfin aiki ƙwarai da gaske .
Iliya ɗan adam ne kamarmu , amma da ya nace da addu'a kada a yi ruwa , sai da aka shekara uku da wata shida ba a yi ruwa a ƙasar ba .
Da ya sāke yin addu'a kuwa , sai sama ta sako ruwa , ƙasa kuma ta ba da amfaninta .
Ya ku 'yan'uwana , in waninku ya bauɗe wa gaskiya , wani kuma ya komo da shi ,
to , yă dai tabbata , kowa ya komo da mai zunubi a hanya daga bauɗewarsa , ya kuɓutar da ran mai zunubin nan ke nan daga mutuwa , ya kuma rufe ɗumbun zunubansa .
Daga Bitrus , manzon Yesu Almasihu , zuwa ga zaɓaɓɓun Allah da suke bare , a warwatse a Fantas , da Galatiya , da Kafadokiya , da Asiya , da kuma Bitiniya ,
su da suke zaɓaɓɓu bisa ga rigyasanin Allah Uba , waɗanda Ruhu kuma ya tsarkake , domin su yi wa Yesu Almasihu biyayya , su kuma tsarkaka da jininsa . Alheri da salama su yawaita a gare ku .
Godiya ta tabbata a gare shi , shi wanda yake Allah da Uba na Ubangijinmu Yesu Almasihu , wanda ta wurin tsananin jinƙansa ya sāke haifuwarmu , domin mu yi rayayyen bege , ta wurin albarkacin tashin Yesu Almasihu daga matattu ,
mu kuma sami gādo marar lalacewa , marar ɓāci , marar ƙarewa kuma , wanda aka keɓe muku a Sama ,
wato , ku da ikon Allah yake kiyayewa ta wurin bangaskiyarku , domin samun ceton nan da aka shirya a bayyana a ƙarshen zamani .
A kan wannan ne kuke da matuƙar farin ciki , ko da yake da ɗan lokaci kwa yi baƙin ciki ta dalilin gwaje-gwaje iri iri .
Wannan kuwa domin a tabbatar da sahihancin bangaskiyarku ne ( wadda ta fi zinariya daraja nesa , ita zinariya kuwa , ko da yake mai ƙarewa ce , akan jarraba ta da wuta ) , domin bangaskiyar nan taku tă jawo muku yabo da girma da ɗaukaka a bayyanar Yesu Almasihu .
Ko da yake ba ku taɓa ganinsa ba , kuna ƙaunarsa . Ko da yake ba kwa ganinsa a yanzu , duk da haka kuna gaskatawa da shi , kuna farin ciki matuƙa , wanda ya fi gaban ambato ,
kuna samun ceton rayukanku , ta wurin sakamakon bangaskiyarku .
Annabawan da suka yi annabci a kan alherin da zai zama naku , sun tsananta bin diddigi a kan wannan ceto ,
suna bincike ko wane ne , ko kuma wane lokaci ne , Ruhun Almasihu da yake a zuciyarsu yake ishara , sa'ad da ya yi faɗi a kan wuyar da Almasihu zai sha , da kuma ɗaukakar da take biye .
An dai bayyana musu , cewa ba kansu suke bauta wa ba , ku suke bauta wa , a game da abubuwan da masu yi muku bishara , ta ikon Ruhu Mai Tsarki , wanda aka aiko daga sama suka samar da ku a yanzu . Su ne kuwa abubuwan da mala'iku suke ɗokin gani .
Don haka , sai ku yi ɗamara , ku natsu , ku sa zuciyarku sosai a kan alherin da zai zo muku a bayyanan Yesu Almasihu .
Ku yi zaman 'ya'ya masu biyayya . Kada ku biye wa muguwar sha'awarku ta dā , ta lokacin jahilcinku .
Amma da yake wanda ya kira ku mai tsarki ne , ku ma kanku sai ku zama tsarkaka a cikin dukan al'amuranku .
Domin a rubuce yake cewa , “ Sai ku zama tsarkaka domin ni mai tsarki ne . ”
Da yake kuna kiransa Uba a wajen addu'a , shi da yake yi wa kowa shari'a gwargwadon aikinsa , ba zaɓe , sai ku ƙarasa lokacin baƙuncinku , kuna tsoronsa .
Domin kun sani an fanshe ku ne daga al'adunku na banza da wofi da kuka gāda , ba da abubuwa masu lalacewa kamar azurfa da zinariya ba ,
sai dai da jinin nan mai daraja na Almasihu , kamar na ɗan rago marar naƙasa , marar tabo .
An rigyasaninsa a kan haka , tun ba a halicci duniya ba , amma saboda ku ne aka bayyana shi a zamanin ƙarshe .
To gare shi ne kuka gaskata da Allah , wanda ya ta da shi daga matattu , ya kuma ɗaukaka shi , domin bangaskiyarku da begenku su kasance ga Allah .
Da yake kun tsarkake ranku kuna yi wa gaskiya biyayya har kuna nuna sahihiyar ƙauna ga 'yan'uwa , sai ku himmantu ga ƙaunar juna da zuciya ɗaya .
Gama sāke haifuwarku aka yi , ba ta iri mai lalacewa ba , sai dai marar lalacewa , wato , ta Maganar Allah rayayyiya dawwamammiya .
Domin “ Duk ɗan adam kamar ciyawa yake , Duk darajarsa kamar furen ciyawa take , Ciyawar takan bushe , furen yakan kaɗe ,
Maganar Ubangiji kuwa dawwamammiya ce , ” Ita ce maganar bishara da aka yi muku .
Saboda haka , sai ku yar da kowace irin ƙeta , da ha'inci , da munafunci , da hassada , da kuma kowane irin kushe .
Kamar jariri sabon haihuwa , ku yi marmarin shan madara marar gami mai ruhu , domin ku girma da shi , har ya kai ku ga samun ceto ,
in dai kun ɗanɗana alherin Ubangiji .
Ku zo a gare shi , rayayyen dutsen nan , hakika abin ƙi ne a gun mutane , amma zaɓaɓɓe , ɗaukakakke a gun Allah .
Ku kuma , kamar rayayyun duwatsu , bari a gina gida mai ruhu da ku , domin ku zama tsattsarkar ƙungiyar firistoci , da nufin ku miƙa hadayu na ruhu , abin karɓa ga Allah , ta wurin Yesu Almasihu ,
Domin a tabbace yake a Nassi cewa , “ Ga shi , na sa mafificin dutsen a gini a Sihiyona , zaɓaɓɓe , ɗaukakakke , Duk mai gaskatawa da shi kuwa , ba zai kunyata ba . ”
A gare ku , ku da kuka ba da gaskiya kuwa , shi ɗaukakakke ne . Amma ga waɗanda suka ƙi gaskatawa , to , “ Dutsen da magina suka ƙi , Shi ne ya zama mafificin dutsen gini , ”
Da kuma , “ Dutsen sa tuntuɓe , Da fā na sa faɗuwa . ” Sun yi tuntuɓe ne da maganar , don sun ƙi biyayya da ita . Haka kuwa aka ƙaddaro musu .
Amma ku kabila ce zaɓaɓɓiya , ƙungiyar firistocin babban Sarki , tsattsarkar al'umma , jama'ar mallakar Allah , domin ku sanar da mafifitan al'amuran wannan da ya kirawo ku daga cikin duhu , kuka shiga maɗaukakin haskensa .
Dā ba jama'a ɗaya kuke ba , amma a yanzu , ku jama'ar Allah ce . Dā ba ku sadu da jinƙansa ba , amma a yanzu kun sadu da shi .
Ya ƙaunatattuna , ina roƙonku don ku baƙi ne , bare kuma , ku guje wa mugayen sha'awace-sha'awace na halin mutuntaka waɗanda suke yaƙi da zuciyarku .
Ku yi halin yabo a cikin al'ummai , don duk sa'ad da suke kushenku , cewa ku mugaye ne , sai su ga kyawawan ayyukanku , har su ɗaukaka Allah a ran da alheri ya sauko musu .
Ku yi biyayya ga kowace hukumar mutane saboda Ubangiji , ko ga sarki , domin shi ne shugaba ,
ko kuwa ga mahukunta , domin su ne ya a'aika su hori mugaye , su kuma yabi masu kirki .
Domin nufin Allah ne ku toshe jahilcin marasa azanci ta yin aiki nagari .
Ku yi zaman 'yanci , sai dai kada ku fake a bayan 'yancin nan naku , ku yi mugunta . Amma ku yi zaman bayin Allah .
Ku girmama kowa , ku ƙaunaci 'yan'uwa , ku ji tsoron Allah , ku girmama sarki .
Ku barori , ku bi iyayen gidanku da matuƙar ladabi , ba sai na kirki da masu sanyin hali kaɗai ba , har ma da miskilai .
Ai , abin karɓa ne , in saboda mutum yana sane da nufin Allah , ya jure wa wuyar da yake sha , ba da alhakinsa ba .
To , ina abin taƙama don kun yi haƙuri in kun sha duka a kan laifin da kuka yi ? Amma , in kun yi aiki nagari kuka sha wuya a kansa , kuka kuma haƙura , to shi ne abin karɓa ga Allah .
Domin a kan haka ne musamman aka kira ku . Gama Almasihu ma ya sha wuya dominku , ya bar muku gurbi ku bi hanyarsa .
Bai yaɓa yin laifi ba faufau , ba a kuwa taɓa jin yaudara a bakinsa ba .
Da aka zage shi bai rama ba , da ya sha wuya kuma bai yi kashedi ba , sai dai ya dogara ga mai shari'ar adalci .
Shi kansa zunubanmu a jikinsa a kan gungume , domin mu yi zamanmu matattu ga zunubi , rayayyu kuma ga adalci . Da raunukansa ne aka warkar da ku .
A dā kun ɓăce kamar tumaki , amma a yanzu kun dawo ga Makiyayi , wato mai kula da rayukanku .
Haka kuma , ku matan aure , ku yi biyayya ga mazanku , don ko waɗansunsu ba su bi maganar Allah ba , halin matansu yă shawo kansu , ba tare da wata magana ba ,
don ganin tsarkakakken halinku da kuma ladabinku .
Kada adonku ya zama na kwalliyar kitso , da kayan zinariya , ko tufafi masu ƙawa ,
sai dai ya zama na hali , da kuma kyan nan marar dushewa na tawali'u da natsuwa . Wannan kuwa abu ne mai martaba ƙwarai a gun Allah .
Don dā ma haka tsarkakan mata masu dogara ga Allah suka yi ado , suka bi mazansu ,
kamar yadda Saratu ta bi Ibrahim , tana kiransa ubangijinta . Ku kuma 'ya'yanta ne muddin kuna aiki nagari , ba kwa yarda wani abu ya tsorata ku .
Haka kuma , ku maza , ku yi zaman ɗa'a da matanku , kuna girmama su , da yake su ne raunana , gama ku abokan tarayya ne na Allah . Ku yi haka don kada wani abu ya hana ku yin addu'a tare .
Daga ƙarshe kuma dukanku ku haɗa hankulanku , ku zama masu juyayi , masu ƙaunar 'yan'uwa , masu tausayi , da kuma masu tawali'u .
Kada ku rama mugunta da mugunta , ko zagi da zagi , a maimakon haka , sai ku sa albarka . Domin a kan haka ne musamman aka kira ku , ku kuma gaji albarka .
Domin , “ Duk mai so ya more wa zamansa na duniya da alheri , Sai ya kame bakinsa daga ɓarna , Ya kuma hana shi maganar yaudara .
Ya rabu da mugunta , ya kama nagarta , Ya himmantu ga zaman lafiya , ya kuma dimance ta .
Gama Ubangiji yana lura da masu aikata adalci , Yana kuma sauraron roƙonsu . Amma Ubangiji yana gāba da masu aikata mugunta . ”
To , wa zai cuce ku in kun himmantu a kan abin da yake nagari ?
Amma ko da za ku sha wuya saboda aikata abin da yake daidai , ku masu albarka ne . Kada ku ji tsoronsu , kada kuma ku damu .
Sai dai ku girmama Almasihu a zukatanku da hakikancewa , shi Ubangiji ne . Kullum ku zauna a shirye ku ba da amsa ga duk wanda ya tambaye ku dalilin begen nan naku , amma fa da tawali'u da bangirma .
Ku kuma kasance da lamiri mai kyau , don in an zage ku , waɗanda suka kushe kyakkyawan halinku na bin Almasihu su kunyata .
Zai fi kyau a sha wuya ga yin abin da yake nagari , in haka nufin Allah ne , da a sha don yin abin da ba daidai ba .
Domin Almasihu ma ya mutu sau ɗaya tak ba ƙari , domin kawar da zunubanmu , mai adalci saboda marasa adalci , domin ya kai mu ga Allah . An kashe shi a jiki , amma an rayar da shi a ruhu .
Da ruhun ne kuma ya je ya yi wa ruhohin da suke a kurkuku shela ,
wato , waɗanda dā ba su bi ba , sa'ad da Allah ya yi jira da haƙuri a zamanin Nuhu , a lokacin sassaƙar jirgin nan , wanda a cikinsa mutane kaɗan , wato takwas suka kuɓuta ta ruwa .
Baftisma kuwa , wadda ita ce kwatancin wannan , ta cece ku a yanzu , ba ta fitar da dauɗa daga jiki ba , sai dai ta wurin roƙon Allah da lamiri mai kyau , ta wurin tashin Yesu Almasihu daga matattu ,
wanda ya tafi Sama , yake dama ga Allah kuma , mala'iku da manyan mala'iku da masu iko suna binsa .
Tun da yake Almasihu ya sha wuya a jiki dominmu , sai ku ma ku ɗauki irin wannan ra'ayi . Ai , duk wanda ya sha wuya a jiki , ya daina aikata zunubi ke nan ,
domin a nan gaba yă ƙarasa sauran zamansa na jiki ba tare da biye wa muguwar sha'awar zuciya ba , sai dai nufin Allah .
Lalle zaman da kuka yi na dā , irin wanda al'ummai suke son yi , ya isa haka nan , wato zaman fajirci , da mugayen sha'awace-sha'awace , da buguwa , da shashanci , da shaye-shaye , da kuma bautar gumaka , abar ƙyama .
Suna mamaki da ba kwa haɗa kai da su a yanzu , kuna zarmewa , kuna aikata masha'a irin tasu , har suna zaginku .
Amma lalle su ba da hujjojinsu ga wannan da yake a shirye ya yi wa rayayyu da matattu shari'a .
Shi ya sa aka yi bishara har ga matattu ma , waɗanda ko da yake an yi musu hukunci a cikin jiki kamar mutane , su samu su rayu a ruhu kamar Allah .
Ƙarshen dukan abubuwa ya gabato . Saboda haka , sai ku kanku , ku natsu , domin ku yi addu'a .
Fiye da kome kuma , ku himmantu ga ƙaunar juna , domin ƙauna takan yafe laifofi masu ɗumbun yawa .
Ku riƙa yi wa juna baƙunta , ba tare da ƙunƙuni ba .
Duk baiwar da mutum ya samu , yă yi amfani da ita ga kyautata wa ɗan'uwansa , a kan amintaccen mai riƙon amanar alherin Allah iri iri ne .
Duk mai wa'azi yă dai san faɗar Allah yake yi . Duk mai yin hidima , yă yi da ƙarfin da Allah ya ba shi , domin a cikin al'amura duka a ɗaukaka Allah ta wurin Yesu Almasihu . Ɗaukaka da mulki sun tabbata a gare shi har abada abadin . Amin ! Amin !
Ya ƙaunatattuna , kada ku yi mamakin matsananciyar wahalar da ta same ku a kan gwaji , kamar wani baƙon abu ne yake faruwa a gare ku .
Amma , muddin kuna tarayya da Almasihu a wajen shan wuyarsa , sai ku yi farin ciki , domin sa'ad da aka bayyana ɗaukakarsa , ku yi farin ciki da murna matuƙa .
Albarka ta tabbata a gare ku in ana zaginku saboda sunan Almasihu , don Ruhun ɗaukaka , wato Ruhun Allah yā tabbata a gare ku .
Sai dai kada shan wuyar ko ɗaya daga cikinku ya zama na horon laifin kisankai ne , ko na sata , ko na mugun aiki , ko kuma na shisshigi .
Amma in wani ya sha wuya a kan shi Kirista ne , to , kada ya ji kunya , sai dai ya ɗankaka Allah saboda wannan suna .
Don lokaci ya yi da za a fara shari'a ta kan jama'ar Allah . In kuwa ta kanmu za a fara , to , me zai zama ƙarshen waɗanda ba su bi bisharar Allah ba ?
“ In adali da ƙyar ya kuɓuta , Me zai auku ga marar bin Allah da mai zunubi ? ”
Saboda haka , sai duk masu shan wuya bisa ga nufin Allah su danƙa ransu ga Mahalicci mai aminci suna aikata abin da yake daidai .
Don haka , ku dattawan ikilisiya da suke cikinku , ni da nike dattijon ikilisiya , ɗan'uwanku , mashaidin shan wuyar Almasihu , mai samun rabo kuma a cikin ɗaukakar da za a bayyana , ina yi muku gargaɗi ,
ku yi kiwon garken Allah da yake tare da ku , ba a kan tilas ba , sai dai a kan yarda , ba ma don neman ribar banza ba , sai dai da himma .
Kada ku nuna wa waɗanda ke hannunka iko , sai dai ku zama abin koyi ga garken nan .
Sa'ad da kuma Sarkin Makiyaya ya bayyana , za ku sami kambin ɗaukaka marar dusashewa .
Hakanan ku masu ƙuruciya , ku yi biyayya ga dattawan ikilisiya . Dukanku ku yi wa kanku ɗamara da tawali'u , kuna bauta wa juna , gama “ Allah yana gāba da masu girmankai , amma yana wa masu tawali'u alheri . ”
Don haka , sai dai ku ƙasƙantar da kanku ga maɗankakin ikon Allah , domin ya ɗaukakaku a kan kari .
Ku jibga masa dukan taraddadinku , domin yana kula da ku .
Ku natsu , ku kuma zauna a faɗake . Magabcinku Iblis yana zazzāgawa kamar zaki mai ruri , yana neman wanda zai lanƙwame .
Ku yi tsayayya da shi , kuna dagewa a kan bangaskiyarku , da yake kun san 'yan'uwanku a duniya duka an ɗora musu irin wannan shan wuya .
Bayan kun sha wuya kuma ta ɗan lokaci kaɗan , Allah mai alheri duka , wanda ya kira ku ga samun madawwamiyar ɗaukakarsa a cikin Almasihu , shi kansa zai kammala ku , ya kafa ku , ya kuma ƙarfafa ku .
Mulki yā tabbata a gare shi har abada abadin . Amin ! Amin !
Na rubuto muku wasiƙar nan a taƙaice ta hannun Sila , ɗan'uwa mai aminci , a yadda na ɗauke shi , domin in yi muku gargaɗi , in kuma sanar da ku , cewa wannan shi ne alherin Allah na gaske , ku tsaya a gare shi da ƙarfi .
Ita da take a Babila , wadda ita ma zaɓaɓɓiya ce , ta aiko muku da gaisuwa . Haka kuma , ɗana , Markus .
Ku gai da juna da sumbar ƙauna . Salama tă tabbata a gare ku duka , ku na Almasihu .
Daga Saminu Bitrus , bawan Yesu Almasihu , manzonsa kuma , zuwa ga waɗanda aka yi wa baiwar bangaskiya mai daraja iri ɗaya da tamu , albarkacin adalcin Allahnmu da Mai Cetonmu Yesu Almasihu .
Alheri da salama su yawaita a gare ku , a wajen sanin Allah da Yesu Ubangijinmu
Allah da ikonsa yā yi mana baiwa da dukan abubuwan da suka wajaba ga rayuwa da kuma binsa , ta sanin wanda ya kira mu ga samun ɗaukakarsa da fifikonsa ,
waɗanda kuma ta wurinsu ya yi mana baiwa da manyan alkawaransa masu ɗaukaka ƙwarai , domin ta wurin waɗannan ku zama masu tarayya da Allah a wajen ɗabi'arsa , da yake kun tsira daga ɓācin nan dake a duniya da muguwar sha'awa take haifa .
Saboda wannan dalili musamman , sai ku yi matuƙar himma , ku ƙara bangaskiyarku da halin kirki , halin kirki da sanin ya kamata ,
sanin ya kamata da kamunkai , kamunkai da jimiri , jimiri da bin Allah ,
bin Allah da son 'yan'uwa , son 'yan'uwa kuma da ƙauna .
In kuwa halayen nan sun zama naku ne , har suna yalwata , za su sa ku kada ku yi zaman banza , ko marasa amfani a wajen sanin Ubangijinmu Yesu Almasihu .
Domin duk wanda ya rasa halayen nan , to , makaho ne ko kuwa ganinsa dishi-dishi ne , ya kuma mance an tsarkake shi daga zunubansa na dā .
Saboda haka , ya ku 'yan'uwa , ku ƙara ba da himma ku tabbatar da kiranku da zaɓenku da aka yi . Domin in kun bi waɗannan halaye , ba za ku fādi ba har abada .
Ta haka kuma , za a ba ku cikakken 'yancin shiga madawwamin mulki na Ubangijinmu Mai Cetonmu Yesu Almasihu .
Don haka , lalle kullum ba zan fasa yi muku tunin waɗannan abubuwa ba , ko da yake kun san su , kun kuma kahu a kan gaskiyar nan da kuke da ita .
A ganina daidai ne , muddin ina raye a cikin jikin nan , in riƙa faɗakar da ku ta hanyar tuni ,
da yake na sani na yi kusan rabuwa da jikin nan nawa , kamar yadda Ubangijinmu Yesu Almasihu ya yi mini ishara .
Aniyta ce , a kowane lokaci ku iya tunawa da waɗannan abubuwa bayan ƙauracewata .
Ai , ba tatsuniyoyi da aka ƙaga da wayo muka bi ba , sa'ad da muka sanar da ku ikon Ubangijinmu Yesu Almasihu , da kuma bayyanarsa , ɗaukakarsa ce muka gani muraran .
Domin sa'ad da Allah Uba ya girmama shi , ya kuma ɗaukaka shi , sai murya ta zo masa daga mafificiyar ɗaukaka cewa , “ Wannan shi ne Ɗana ƙaunataccena , wanda nake farin ciki da shi ƙwarai , ”
mu ne muka ji muryar nan da aka saukar daga sama , don muna tare da shi a kan tsattsarkan Dutsen nan .
Har wa yau kuma , aka ƙara tabbatar mana da maganar annabcin nan , ya kuwa kyautu a gare ku , ku mai da hankali a gare ta , kamar fitila take mai haskakawa a wuri mai duhu har ya zuwa asubahin ranar nan , gamzaki kuma yă bayyana a zukatanku .
Da farko dai , lalle ne ku fahimci wannan cewa , ba wani annabci a Littattafai da za a iya fassarawa ta ra'ayin mutum .
Domin ba wani annabcin da ya taɓa samuwa ta nufin mutum , sai dai mutane ne Ruhu Mai Tsarki yake izawa , Allah yana magana ta bakinsu .
Amma fa annabawan ƙarya sun bayyana a cikin jama'a , kamar yadda za a sami malaman ƙarya a cikinku , waɗanda za su saɗaɗo da maɓarnacciyar fanɗarewa , har mw su ƙi Mamallakin da ya fanso su , suna jawo wa kansu hallaka farat ɗaya .
Da yawa kuwa za su bi fajircinsu , har za a kushe hanyar gaskiya saboda su .
Mahaɗantan malaman nan na ƙarya za su ribace ku da tsararrun labarunsu . An riga an yanke hukuncinsu tun dā , wanda zai hallaka su a shirye yake sosai .
Da yake Allah bai rangwanta wa mala'iku ba sa'ad da suka yi zunubi , sai ya jefa su a Gidan Wuta , ya tura su a cikin ramummuka masu zurfi , masu baƙin duhu , a tsare su har ya zuwa ranar hukunci ,
tun da yake bai ran gwanta wa mutanen tun can dā dā kuma ba , amma ya kiyaye Nuhu mai wa'azin adalci , da waɗansu mutum bakwai , sa'ad da ya aiko da Ruwan Tsufana zuwa a cikin duniyar nan ta marasa bin Allah ,
da yake kuma ya mai da biranen Saduma da Gwamrata toka , ya yi musu hukuncin hallaka , ya mai da su abin ishara ga marasa bin Allah ,
da yake kuma ya ceci Lutu adali , wanda fajircin kangararru ya baƙanta masa rai ƙwarai
( don kuwa abin da adalin nan ya yi , ya kuma gani , sa'ad da yake a cikinsu , sai kowace rana yakan ji ciwon aikinsu na kangara a zuciyarsa mai adalci ) ,
ashe kuwa , Ubangiji ya san yadda zai kuɓutar da masu tsoronsa daga gwaje-gwaje , ya kuma tsare marasa adalci a kan jiran hukunci , har ya zuwa ranar shari'a ,
tun ba waɗanda suka dulmuya a cikin muguwar sha'awa mai ƙazantarwa ba , suke kuma raina mulki . Masu tsaurin ido ne su , masu taurin kai kuma , ba sa jin tsoron zagin masu ɗaukaka .
Amma kuwa mala'iku , ko da yake sun fi su ƙarfi da iko , duk da haka , ba sa ɗora musu laifi da zage-zage a gaban Ubangiji .
Amma waɗannan mutane , kamar daddobi marasa hankali suke , masu bin abin da jikinsu ya ba su kawai , waɗanda aka haifa , don a kama a kashe , har suna kushen abubuwan da ba su fahinta ba , lalle kuwa za su hallaka a sanadin ɓacin nan nasu ,
suna shan sakamakon muguntarsu . Sun ɗauka a kan jin daɗi ne a yi annashuwa da rana kata . Sun baƙanta , sun zama abin kunya . Sun dulmuya ga ciye-ciye da shaye-shaye , suna ta nishaɗi a cikinku .
Jarabar zina take a gare su , ba sa ƙoshi da yin zunubi . Suna yaudarar marasa kintsuwa . Sun ƙware da ƙwaɗayi . La'anannun iri !
Sun yar da miƙaƙƙiyar hanya , sun bauɗe , sun bi hanyar Bal'amu ɗan Beyor , wanda ya cika son samu ta hanyar mugunta .
Amma an tsawata masa a kan laifinsa , har dabba marar baki ma ta yi magana kamar mutum , ta kwaɓi haukan annabin nan .
Mutanen nan kamar mabubbugen ruwa wadanda suka kafe , ƙasashi ne da iska take kaɗawa . Su ne aka tanada wa matsanancin duhu .
Ta surutai barkatai marasa kan gado na ruba , da halinsu na fasikanci sukan shammaci waɗanda da ƙyar suke kuɓucewa daga masu zaman saɓo ,
suna yi musu alkawarin 'yanci , ga shi kuwa , su da kansu bayin zamba ne . Don mutum bawa ne na duk abin da ya rinjaye shi .
In kuwa bayan da suka tsere wa ƙazantar duniyar albarkacin sanin Ubangijinmu , Mai Cetonmu Yesu Almasihu , suka kuma sāke sarƙafewa a ciki , har aka rinjaye su , ƙarshen zamansu ya fi na fari lalacewa ke nan .
Da ba su taɓa sanin hanyar adalci tun da fari ba , da ya fiye musu , bayan sun san ta , sa'an nan su juya ga barin umarnin nan mai tsarki .
Ai kuwa , karin maganar nan na gaskiya ya dace da su cewa , “ Kare ya cinye amansa , ” da kuma , “ Gursunar da aka yi wa wanka ta kome ga birgima cikin laka . ”
Ya ƙaunatattuna , wannan ita ce wasiƙa ta biyu da na rubuto muku , a kowaccensu kuwa na faɗakar da sahihan zukatanku ta hanyar tuni .
Ina so ku tuna da yin faɗin annabawa tsarkaka , da kuma umarnin Ubangiji Mai Ceto ta bakin manzannin da suka zo muku .
Da farko dai lalle ne ku fahimci wannan , cewa a can zamanin ƙarshe masu ba'a za su zo suna ba'a , suna biye wa muguwar sha'awarsu ,
suna cewa , “ To , ina alkawarin dawowarsa ? Ai , tun a lokacin da kakannin kakanninmu suka ƙaura , dukan abubuwa suna tafe ne kamar dā , tun farkon halitta . ”
Da gangan suke goce wa maganar nan , cewa tun dā dā ta wurin maganar Allah sammai suka kasance , aka kuma siffata ƙasa daga ruwa , tana kuma a tsakiyar ruwa .
Ta haka ne kuma , duniyar wancan zamani , ruwa ya sha kanta , ta hallaka .
Ta maganar Allah ne kuma sama da ƙasa da suke a nan a yanzu , aka tanada su ga wuta , ana ajiye su , har ya zuwa ranar nan da za a yi wa marasa bin Allah shari'a , a hallaka su .
Amma ya ku ƙaunatattuna kada ku goce wa magana gudar nan , cewa ga Ubangiji kwana ɗaya kamar shekara dubu ne , shekara dubu kuma kamar kwana ɗaya ne .
Ubangiji ba ya jinkirta alkawarinsa , yadda waɗansu suka ɗauki ma'anar jinkiri , amma mai haƙuri ne a gare ku , ba ya so kowa ya hallaka , sai dai kowa ya kai ga tuba .
Duk da haka , ranar Ubangiji za ta zo kamar ɓarawo , sa'an nan sammai za su shuɗe da ƙara mai tsanani , dukkan abin da yake a cikinsu za su ƙone , su hallaka , ƙasa kuma da abubuwan da suke a kanta , duk za su ɓăce .
Tun da yake duk abubuwan nan za a hallaka su haka , waɗanne irin mutane ya kamata ku zama ? Ya kamata ku yi zaman tsarkaka masu ibada ,
kuna sauraron ranar Allah , kuna gaggauta zuwanta ! Da zuwanta kuwa za a kunna wa sammai wuta , su hallaka , dukkan abubuwa kuma da suke a cikinsu , wuta za ta narkar da su .
Amma bisa ga alkawarinsa muna jiran sababbin summai da sabuwar ƙasa a inda adalci zai yi zamansa .
Saboda haka , ya ƙaunatattuna , tun da kuke jiran waɗannan abubuwa , ku himmantu ya same ku marasa tabo , marasa aibu , masu zaman salama .
Ku ɗauki haƙurin Ubangijinmu , ceto ne . Haka ma , ƙaunataccen ɗan'uwanmu Bulus ya rubuto muku , bisa ga hikimar da aka ba shi ,
yana magana a kan wannan , kamar yadda yake yi a dukan wasiƙunsa , akwai waɗansu abubuwa a cikin masu wuyar fahinta , waɗanda jahilai da marasa kintsuwa suke juya ma'anarsu , kamar yadda suke juya sauren Littattafai , ta haka suke jawo wa kansu hallaka .
Don haka , ya ku ƙaunatatuna , da yake kun riga kun san haka , ku kula kada bauɗewar kangararru ta tafi da ku , har ku fāɗi daga matsayinku .
Amma ku ƙaru da alherin Ubangijinmu , Mai Cetonmu Yesu Almasihu da kuma saninsa . Ɗaukaka tă tabbata a gare shi a yanzu , da kuma har abada . Amin ! Amin !
Shi da yake tun fil'azal yake nan , wanda muka ji , muka gani da idonmu , muka duba , hannuwanmu kuma suka taɓa , a game da Kalmar Rai ,
wannan Rai kuwa an bayyana shi , mu kuwa mun gani , muna ba da shaida , muna kuma sanar da ku Rai madawwamin nan wanda tun dā yake tare da Uba , aka kuwa bayyana shi gare mu ,
to , shi wannan da muka ji , muka kuma gani , shi ne dai muke sanar da ku , domin ku ma ku yi tarayya da mu . Hakika kuwa tarayyar nan tamu da Uba ne , da kuma Ɗansa Yesu Almasihu .
Muna kuma rubuto muku wannan ne domin farin cikinmu ya zama cikakke .
Wannan shi ne jawabin da muka ji a gunsa , muke sanar da ku cewa Allah haske ne , ba kuwa duhu gare shi ko kaɗan .
In mun ce muna tarayya da shi , alhali kuwa muna zaune a duhu , mun yi ƙarya ke nan , ba ma aikata gaskiya .
In kuwa muna zaune a haske , kamar yadda shi yake cikin haske , muna tarayya da juna ke nan , jinin Yesu Ɗansa kuma yana tsarkake mu daga dukkan zunubi .
In mun ce ba mu da zunubi , ruɗin kanmu muke yi , gaskiya kuwa ba ta tare da mu .
In kuwa muka bayyana zunubanmu , to , shi mai alkawari ne , mai adalci kuma , zai kuwa gafarta mana zunubanmu , ya tsarkake mu daga dukkan rashin adalci ,
In mun ce ba mu yi zunubi ba , mun ƙaryata shi ke nan . Maganarsa kuma ba ta tare da mu .
Ya ku 'ya'yana ƙanana , ina rubuto muku wannan ne domin kada ku yi zunubi . In kuwa wani ya yi zunubi , muna da Mai Taimako a gun Uba , wato , Yesu Almasihu mai adalci .
Shi kansa kuwa shi ne hadayar sulhu saboda gafarta zunubanmu , ba kuwa namu kaɗai ba , har ma na duniya duka .
Ta haka za mu tabbata mun san shi , in dai muna bin umarninsa .
Kowa ya ce ya san shi , ba ya kuwa bin umarninsa , maƙaryaci ne , gaskiya kuma ba ta tare da shi .
Amma duk wanda yake kiyaye maganarsa , wannan kam , hakika yana ƙaunar Allah , cikakkiyar ƙauna . Ta haka muka tabbata muna cikinsa .
Kowa ya ce yana zaune a cikinsa , ya kamata shi kansa ma ya yi irin zaman da shi ya yi .
Ya ku ƙaunatattuna , ba fa wani sabon umarni nake rubuto muku ba , a'a , daɗaɗɗen umarnin nan ne wanda kuke da shi tun farko . Daɗaɗɗen umarnin nan kuwa , ai , shi ne maganar da kuka ji .
Har wa yau sabon umarni nake rubuto muku , wanda yake tabbatacce ga Almasihu , da kuma gare ku , domin duhu yana shuɗewa , hakikanin haske kuma yana haskakawa .
Kowa ya ce yana a cikin haske , yana kuwa ƙin ɗan'uwansa , ashe , a duhu yake har yanzu .
Mai ƙaunar ɗan'uwansa , a haske yake zaune , ba kuma wani sanadin sa tuntuɓe a gare shi .
Mai ƙin ɗan'uwansa kuwa , a duhu yake , a cikin duhu yake tafiya , bai san ma inda yake sa ƙafa ba , domin duhun ya makantar da shi .
Ya ku 'ya'yana ƙanana , ina rubuto muku ne domin an gafarta muku zunubanku saboda sunansa .
Ya ku dattawa , ina rubuto muku ne domin kun san shi , shi wanda yake tun fil'azal . Ya ku samari , ina rubuto muku ne domin kun ci nasara a kan Mugun nan . Ya ku 'yan yara , ina rubuto muku ne domin kun san Uba .
Ya ku dattawa , na rubuto muku ne domin kun san shi , shi wanda yake tun fil'azal . Ya ku samari , na rubuto muku ne domin kuna da ƙarfi , Maganar Allah tana zauna a zuciyarku , kun kuma ci nasara a kan Mugun nan .
Kada ku ƙaunaci duniya , ko abin da yake a cikinta . Kowa ke ƙaunar duniya , ba ya ƙaunar Uba ke nan sam .
Don kuwa duk abin da yake duniya , kamar su sha'awa irin ta halin mutuntaka , da sha'awar ido , da kuma alfarmar banza , ba na Uba ba ne , na duniya ne .
Duniyar kuwa tana shuɗewa da mugayen burinta , amma mai aikata nufin Allah zai dawwama har abada .
Ya ku 'yan yarana , zamanin ƙarshe ne fa . Kamar yadda kuka ji , magabcin Almasihu yana zuwa , ko a yanzu ma , magabtan Almasihu da yawa sun zo . Ta haka muka sani zamanin ƙarshe ne .
Sun dai fita daga cikinmu , amma dā ma can ba namu ba ne . Don in da namu ne , da har yanzu suna tare da mu . Amma sun fita ne domin a bayyana dukansu ba namu a ciki .
Ku kam , Mai Tsarkin nan ya shafe ku , dukanku kuma kun san gaskiya .
Ina rubuto muku , ba don ba ku san gaskiya ba ne , a'a , sai domin kun san ta , kun kuma sani gaskiya ba ta haifar ƙarya .
Wane ne maƙaryacin nan , in ba wanda ya musa Yesu shi ne Almasihu ba ? Irin wannan shi ne magabcin Almasihu , shi wanda yake ƙin Uban da Ɗan .
Ba mai ƙin Ɗan ya sami Uban . Kowa ya bayyana yarda ga Ɗan , ya sami Uban ke nan .
Ku kam , abin da kuka ji tun da farko , sai ya zauna a zuciyarku . In abin da kuka ji tun farko ya zauna a zuciyarku , ku ma sai ku zauna cikin Ɗan , da kuma Uban .
Wannan shi ne alkawarin da ya yi mana , wato , rai madawwami .
Ina rubuto muku wannan ne a kan waɗanda suke ƙoƙarin ɓad da ku .
Ku kam , shafar nan da kuka samu daga Ruhu Mai Tsarki tā tabbata a zuciyarku , ba sai wani ya koya muku ba . Amma kamar yadda shafar nan tasa ke koya muku kome , ita kuwa gaskiya ce ba ƙarya ba , yadda dai ta koya muku , to , sai ku zauna a cikinsa .
To a yanzu , ya ku 'ya'yana ƙanana , sai ku zauna cikinsa , domin sa'ad da ya bayyana , mu kasance da amincewa , kada kunya ta rufe mu a gabansa a ranar komowarsa .
Da yake kun san shi mai adalci ne , ku dai tabbata duk mai aikata adalci haifaffensa ne .
Ku dubi irin ƙaunar da Uba ya nuna mana , har yake ce da mu 'ya'yan Allah , haka kuwa muke . Abin da ya sa duniya ba ta san mu ba , don ba ta san shi ba ne .
Ya ku ƙaunatattuna , a yanzu mu 'ya'yan Allah ne , yadda za mu zama nan gaba kuwa , ba a bayyana ba tukuna , amma mun sani sa'ad da ya bayyana , za mu zama kamarsa , domin za mu gan shi kamar yadda yake .
Duk mai ƙwallafa sa zuciya gare shi haka , yana tsarkake kansa ke nan , kamar yadda shi yake Mai Tsarki .
Duk mai aikata zunubi ya yi tawaye ke nan . Zunubi tawaye ne .
Kun dai sani an bayyana shi domin yă ɗauke zunubai ne , a gare shi kuma ba zunubi .
Kowa da yake a zaune a cikinsa , ba ya aikata zunubi . Kowa da yake aikata zunubi , bai taɓa ganinsa ba , bai ma san shi ba .
Ya ku 'ya'yana ƙanana , kada fa kowa ya ɓad da ku . Shi wanda yake aikata adalci , mai adalci ne , kamar yadda Almasihu mai adalci ne .
Duk mai aikata zunubi , na Iblis ne , don tun farko Iblis mai aikata zunubi ne . Dalilin bayyanar Ɗan Allah shi ne domin yă rushe aikin Iblis .
Duk wanda yake haifaffen Allah , ba yakan aikata zunubi ba , domin irinsa yana a cikinsa a zaune , ba yakan aikata zunubi ba , da yake shi haifaffen Allah ne .
Ta haka sai a ga waɗanda suke 'ya'yan Allah , da kuma waɗanda suke 'ya'yan Iblis , wato duk wanda ba ya aikata adalci , ba na Allah ba ne , haka kuma wanda ba ya ƙaunar ɗan'uwansa .
Wannan shi ne jawabin da kuka ji tun farko , cewa dai mu ƙaunaci juna ,
kada mu zama kamar Kayinu , wanda yake na Mugun , har ma ya kashe ɗan'uwansa . To , don me ya kashe shi ? Don ayyukansa mugaye ne , na ɗan'uwansa kuwa na kirki ne .
Kada ku yi mamaki , 'yan'uwa , idan duniya take ƙinku .
Mu kam , mun sani mun riga mun tsere wa mutuwa , mun kai ga rai saboda muna ƙaunar 'yan'uwa . Wanda ba shi da ƙauna , zaman mutuwa yake yi .
Kowa da yake ƙin dan'uwansa , mai kisankai ne . Ƙun kuwa sani ba mai kisankan da yake da rai madawwami a zauna tare da shi .
Yadda muka san ƙauna ke nan , wato , ta wurin ba da ransa da ya yi saboda mu . Mu kuma ya kamata mu ba da ranmu saboda 'yan'uwa .
Duk kuwa wanda yake da abin hannunsa , yake kuma ganin ɗan'uwansa da rashi , sa'an nan ya rufe ido gare shi , ƙaƙa ƙaunar Allah yake zaune a cikinsa ?
Ya ku 'ya'yana ƙanana , kada mu nuna ƙauna da fatar baki kawai , sai dai da aikatawa da kuma gaskiya .
Ta haka za mu tabbata mu na gaskiya ne , har kuma mu amince wa kanmu gaban Allah ,
duk sa'ad da zuciyarmu ta ba mu laifi , saboda Allah ya fi ta , ya kuma san kome .
Ya ku ƙaunatattuna , in zuciyarmu ba ta ba mu laifi ba , sai mu je gaban Allah amincewa .
Mukan kuma sami duk abin da muka roƙa a gare shi , domin muna bin umarninsa , muna kuma yin abin da yake so .
Umarninsa kuwa shi ne mu gaskata da sunan Ɗansa Yesu Almasihu , mu kuma ƙaunaci juna , kamar yadda ya umarce mu .
Duk mai bin umarnin Allah kuwa a dawwame yake cikinsa , Allah kuma a cikinsa . Ta haka muka tabbata ya dawwama a cikinmu , saboda Ruhun da ya ba mu .
Ya ku ƙaunatattuna , ba kowane ruhu za ku gaskata ba , sai dai ku jarraba ku gani ko na Allah ne , don annabawan ƙarya da yawa sun fito duniya .
Ta haka za ku san Ruhun Allah , wato , duk ruhun da ya bayyana yarda , cewa Yesu Almasihu ya bayyana ne da jiki , shi ne na Allah .
Duk ruhun kuwa da bai bayyana yarda ga Yesu ba , ba na Allah ba ne , wannan shi ne ruhun magabcin nan na Almasihu wanda kuka ji zai zo , a yanzu ma har yana duniya .
Ya ku 'ya'yana ƙanana , ku kam na Allah ne , kun kuma ci nasara a kan waɗannan , domin shi wanda yake zuciyarku ya fi wanda yake duniya ƙarfi .
Su kuwa na duniya ne , shi ya sa suke zance irin na duniya , duniya kuwa tana sauraronsu .
Mu kam na Allah ne . Duk wanda ya san Allah yakan saurare mu , wanda yake ba na Allah ba kuwa , ba ya sauraronmu . Ta haka muka san Ruhu na gaskiya da ruhu na ƙarya .
Ya ku ƙaunatattuna , sai mu ƙaunaci juna , domin ƙauna ta Allah ce . Duk mai ƙauna kuwa haifaffen Allah ne , ya kuma san Allah .
Wanda ba ya ƙauna , bai san Allah ba sam , domin Allah shi ne ƙauna .
Ta haka aka bayyana ƙaunar Allah gare mu , da Allah ya aiko da Ɗansa makaɗaici a duniya , domin mu sami rai madawwami ta wurinsa .
Ta haka ƙauna take , wato , ba mu ne muka ƙaunaci Allah ba , sai dai shi ne ya ƙaunace mu , ya aiko Ɗansa , hadayar sulhu saboda a gafarta zunubanmu .
Ya ku ƙaunatattuna , tun da ya ke Allah ya ƙaunace mu haka , ai , mu ma ya kamata mu ƙaunaci juna .
Ba mutumin da ya taɓa ganin Allah daɗai , amma kuwa in muna ƙaunar juna sai Allah ya dawwama cikinmu , ƙaunar nan tasa kuma tă cika a cikinmu .
Ta haka muka sani muna a zaune a cikinsa , shi kuma a cikinmu , saboda Ruhunsa da ya ba mu .
Mun duba , muna kuma ba da shaida , cewa Uba ya aiko Ɗan ya zama Mai Ceton duniya .
Kowa ya bayyana yarda , cewa Yesu Ɗan Allah ne , sai Allah yă dawwama a cikinsa , shi kuma a cikin Allah .
Mun sani , mun kuma gaskata ƙaunar da Allah yake yi mana . Allah shi ne ƙauna wanda yake a dawwame cikin kauna kuwa , ya dawwama a cikin Allah ke nan , Allah kuma a cikinsa .
Ta haka ne ƙauna ta cika a gare mu , har mu kasance da amincewa a ranar shari'a , domin kamar yadda yake , haka mu ma muke a duniyar nan .
Ba tsoro ga ƙauna , amma cikakkiyar ƙauna takan yaye tsoro . Tsoro kansa ma azaba ne , mai jin tsoro kuwa ba shi da cikakkiyar ƙauna ,
Muna ƙauna , domin shi ne ya fara ƙaunarmu .
Kowa ya ce yana ƙaunar Allah , alhali kuwa yana ƙin dan'uwansa , to , maƙaryaci ne . Don wanda ba ya ƙaunar ɗan'uwansa da ya ke gani , ba dama ya ƙaunaci Allah wanda bai taɓa gani ba .
Wannan kuma shi ne umarnin da muka samu daga gare shi , cewa mai ƙaunar Allah , sai ya ƙaunaci ɗan'uwansa kuma .
Kowa da yake gaskata Yesu shi ne Almasihu , haifaffen Allah ne . Kowa ke ƙaunar mahaifi kuwa , yana ƙaunar ɗa kuma .
Ta haka muku sani muna ƙaunar 'ya'yan Allah , wato , in muna ƙaunar Allah , muna kuma bin umarninsa .
Domin ƙaunar Allah ita ce mu bi umarninsa , umarninsa kuwa ba matsananta ba ne .
Domin duk wanda yake haifaffen Allah yana nasara da duniya . Bangaskiyarmu kuwa ita ce ta sa muka yi nasara da duniya .
Wane ne yake nasara da duniya , in ba wanda ya gaskata Yesu Ɗan Allah ba ne ?
Shi ne wanda ya bayyana ta wurin ruwa da jini , Yesu Almasihu , ba fa ta wurin ruwa kaɗai ba , amma ta wurin ruwa da jini .
Ruhu kuma shi ne mai ba da shaida , domin Ruhun shi ne gaskiya .
Akwai shaidu uku , wato Ruhun , da ruwa , da kuma jini , waɗannan uku kuwa manufarsu ɗaya ce .
Tun da yake muna yarda da shaida mutane , ai , shaidar Allah ta fi ƙarfi . Wannan ita ce shaidar Allah , wato , ya shaidi Ɗansa .
Kowa ya gaskata da Ɗan Allah , shaidar tana nan gare shi . Wanda bai gaskata Allah ba , ya ƙaryata shi ke nan , domin bai gaskata shaidar da Allah ya yi Ɗansa ba .
Wannan kuma ita ce shaidar , cewa Allah yā ba mu rai madawwami , wannan rai kuwa yana cikin Ɗansa .
Duk wanda yake da Ɗan , yana da rai . Wanda ba shi da Ɗan Allah kuwa , ba shi da rai .
Na rubuto muku wannan ne , ku da kuka gaskata da sunan Ɗan Allah , domin ku tabbata kuna da rai madawwami .
Wannan ita ce amincewarmu a gabansa , wato , in mun roƙi kome bisa ga nufinsa , sai ya saurare mu .
In kuwa muka san kome muka roƙa yana sauraronmu , mun tabbata mun sami abin da muka roƙa a gare shi ke nan .
Kowa ya ga ɗan'uwansa yana yin zunubin da bai kai ga mutuwa ba , sai ya yi masa addu'a . Saboda mai addu'ar nan kuwa , Allah zai ba da rai ga waɗanda suka yi zunubin da bai kai ga mutuwa ba . Akwai zunubin da yake na mutuwa . Ban ce a yi addu'a domin wannan ba .
Duk rashin adalci zunubi ne . Akwai kuma zunubin da ba na mutuwa ba .
Mun sani kowane haifaffen Allah ba ya yin zunubi , kasancewarsa haifaffen Allah ita takan kare shi . Mugun nan kuwa ba ta taɓa shi .
Mun sani mu na Allah ne , duniya duka kuwa tana hannun Mugun .
Mun kuma sani Ɗan Allah ya zo , ya yi mana baiwar fahimta domin mu san shi wanda yake na gaskiya . Mu kuwa muna a cikinsa , shi da yake na gaskiya , wato Ɗansa Yesu Almasihu . Shi ne Allah na gasikya da kuma rai madawwami .
Ya ku 'ya'yana ƙanana , ku yi nesa da gumaka .
Daga dattijon nan na ikilisiya zuwa ga uwargida zaɓaɓɓiya , da 'ya'yanta waɗanda nake ƙauna da gaske , ba kuwa ni kaɗai ba , har ma dukan waɗanda suka san gaskiya ,
wato , muna ƙaunarku saboda gaskiyar da take a dawwame a cikinmu , za ta kuwa kasance tare da mu har abada .
Alheri , da jinƙai , da salama na Allah Uban , da kuma na Yesu Almasihu Ɗan Uban , za su tabbata a gare mu , da gaskiya da ƙauna .
Na yi farin ciki ƙwarai da samun waɗansu 'ya'yanki suna bin gaskiya , kamar yadda Uba ya ba mu umarni .
Yanzu kuma ina roƙonki , uwargida , ba cewa wani sabon umarni nake rubuto miki ba , sai dai wanda muke da shi tun farko ne , cewa mu ƙaunaci juna .
Ƙauna kuwa ita ce mu bi umarninsa . Umarnin kuwa , shi ne kamar yadda kuka ji tun farko , cewa ku yi zaman ƙauna .
Gama masu ruɗi da yawa sun fito duniya , waɗanda ba sa bayyana yarda , cewa Yesu Almasihu ya bayyana da jiki , irin wannan shi ne mai ruɗi , magabcin Almasihu .
Ku kula da kanku don kada ku yar da aikin da muka yi , amma dai ku sami cikakken sakamako .
Kowa ya yi ƙari , bai tsaya a kan koyarwar Almasihu ba , Allah ba ya tare da shi ke nan . Wanda kuwa ya tsaya a kan koyarwar nan , yana da uba da Ɗan .
Kowa ya zo gare ku , bai kuwa zo da wannan koyarwa ba , kada ku karɓe shi a gidanku , ko maraba ma kada ku yi masa .
Don duk wanda ya yi masa maraba , mugun aikinsa , sai yă shafe shi .
Ko da yake ina da abin da zan faɗa muku da yawa , na gwammace ba a wasiƙa ba , amma na sa zuciya in ziyarce ku , mu yi magana baka da baka , don farin cikinmu ya zama cikakke .
'Ya'yan 'yar'uwarki zaɓaɓɓiya suna gaishe ki .
Daga dattijon nan na ikilisiya zuwa ga Gayus , ƙaunatacce , wanda nake ƙauna da gaske .
Ya ƙaunataccena , ina addu'a kă sami zaman lafiya ta kowace hanya da kuma lafiya jiki , kamar yadda ruhunka yake a zaune lafiya .
Na yi farin ciki ƙwarai sa'ad da waɗansu 'yan'uwa suka zo suka shaida gaskiyarka , yadda hakika kake bin gaskiya .
Ba abin da ya fi faranta mini rai kamar in ji 'ya'yana suna bin gaskiya .
Ya ƙaunataccena , duk abin da kake yi wa 'yan'uwa , aikin bangaskiya kake yi , tun ba ma ga baƙi ba .
Su ne suka shaida ƙaunarka a gaban ikilisiya . Zai kyautu ka raka su a guzuri , kamar yadda ya cancanci bautar Allah ,
domin saboda sunan nan ne suka fito , ba sa kuma karɓar kome daga al'ummai .
Domin haka ya kamata mu karɓi irin mutanen nan , mu ɗau nauyinsu , domin mu zama abokan aiki da su a kan gaskiya .
Na yi wa ikilisiya 'yar wasiƙa , amma shi Diyotarifis wanda yake so ya fi kowa a cikinsu , ya ƙi bin maganarmu .
Saboda haka , in na zo zan tabbatar masa da abin da yake yi , yana surutu game da mu , yana ɓaɓɓata mu . Wannan ma bai ishe shi ba , har ya ƙi yi wa 'yan'uwa maraba , yana kuma hana masu so su marabce su , yana fitar da su daga ikilisiya .
Ya ƙaunataccena , kada ka kwaikwayi mugun aiki , sai dai nagari . Kowa da yake aikin nagari na Allah ne . Mai mugun aiki kuwa bai san Allah ba sam .
Dimitiriyas yana da kyakkyawar shaida a gun kowa , har gaskiya kanta ma tana yi masa shaida . Mu ma mun shaide shi , ka kuwa san shaidarmu tabbatacciya ce .
Dā kam , ina da abin da zan rubuto maka da yawa , amma yanzu na gwammace kada in rubuto a wasiƙa .
Ina sa zuciya mu sadu ba da daɗewa ba , sa'an nan ma yi magana baka da baka .
Salama tă tabbata gare ku . Aminanmu suna gaishe ka . Ka gai da aminanmu kowa da kowa .
Daga Yahuza bawan Yesu Almasihu , ɗan'uwan Yakubu zuwa ga kirayayyu , ƙaunatattun Allah Uba , keɓaɓɓu ga Yesu Almasihu .
Jinƙai , da salama , da ƙauna su yawaita a gare ku .
Ya ku ƙaunatattuna , da yake dā ma ina ɗokin rubuto muku zancen ceton nan namu , mu duka , sai na ga wajibi ne in rubuto muku in gargaɗe ku , ku dage ƙwarai a kan bangaskiyar nan da aka danƙa wa tsarkaka sau ɗaya tak , ba ƙari .
Gama waɗansu mutane sun saɗaɗo a cikinku , waɗanda tun zamanin dā aka ƙaddara ga hukuncin nan , marasa bin Allah ne , masu mai da alherin Allah dalilin aikata fajirci , suna kuma ƙin makaɗaicin Ubangijinmu Yesu Almasihu .
Sai dai ina so in tuna muku , ko da yake kun riga kun san kome sosai , cewa Ubangiji ya ceci jama'a daga ƙasar Masar , duk da haka daga baya ya hallaka waɗanda ba su ba da gaskiya ba .
Har ma mala'ikun da ba su kiyaye girmansu ba , amma suka bar ainihin mazauninsu , ya tsare su cikin sarƙa madawwamiya a baƙin duhu , har ya zuwa shari'ar babbar ranar nan .
Haka kuma Saduma da Gwamrata , da birane kewayensu , waɗanda su ma suka dulmuya cikin fasikanci da muguwar sha'awa ta jiki , an nuna su domin ishara , suna shan hukuncin madawwamiyar wuta .
Haka kuma masu mafarke-mafarken nan , sukan ƙazantar da jikinsu , su ƙi bin mulki , su kuma yi wa masu ɗaukaka baƙar magana .
Amma lokacin da babban mala'ika , Mika'ilu yake fama da Iblis , suna musu a kan gawar Musa , shi Mika'ilu bai yi garajen ɗora masa laifi da baƙar magana ba , sai dai ya ce , “ Ubangiji yă tsawata maka . ”
Amma mutanen nan sukan kushe duk abin da ba su fahinta ba , saboda abubuwan da suka sani bisa ga jiki suna kamar dabbobi marasa hankali , su ne kuwa sanadin halakarsu .
Kaitonsu ! Don sun bi halin Kayinu , sun ɗunguma cikin bauɗewar Bal'amu don kwaɗayi , sun kuma hallaka ta irin tawayen Kora .
Waɗannan mutane kamar aibobi ne a taronku na soyayya , suna ta shagulgulan ciye-ciye a cikinku , ba kunya ba tsoro , suna kula da kansu kawai . Su kamar holoƙon hadiri ne , wanda iska take korawa . Su kamar itatuwa ne , marasa 'ya'ya da kaka , matattu murus , tumɓukakku .
Su kamar raƙuman ruwan teku ne masu hauka , suna taƙama da kumfar kunyarsu . Su kamar taurari ne masu kai da kawowa , waɗanda aka tanada wa matsanancin duhu har abada .
Anuhu ma wanda yake na bakwai daga Adamu , shi ma ya yi annabci a kan waɗannan mutane cewa , “ Ga shi , Ubangiji ya zo da dubban tsarkakansa ,
don ya zartar da hukunci kan kowa , yă kuma tabbatar wa marasa bin Allah dukan aikinsu na rashin bin Allah , da suka aikata ta hanyar rashin bin Allah , da kuma baƙaƙen maganganu da masu zunubi marasa bin Allah suka yi game da shi . ”
Waɗannan su ne masu gunaguni , masu ƙunƙuni , masu biye wa muguwar sha'awa , marubata , masu yi wa mutane bambaɗanci don samun wata fa'ida .
Ya ku ƙaunatattuna , lalle ku tuna da maganar da manzannin Ubangijinmu Yesu Almasihu suka faɗa a dā ,
da suka ce da ku , “ A zamanin ƙarshe za a yi waɗansu mutane masu ba'a , masu biye wa muguwar sha'awarsu ta rashin bin Allah . ”
Waɗannan su ne masu raba tsakani , masu son zuciya , marasa Ruhu .
Amma ya ku ƙaunatattuna , ku riƙa inganta kanku ga bangaskiyarku mafi tsarki , kuna addu'a da ikon Ruhu Mai Tsarki .
Ku tsaya a kan ƙaunar da Allah yake yi mana , kuna sauraron jinƙan Ubangijinmu Yesu Almasihu mai kaiwa ga rai madawwami .
Ku ji tausayin waɗanda suke shakka ,
kuna ceton waɗansu kuna fizgo su daga wuta . Waɗansu kuma ku ji tausayinsu , amma tare da tsoro kuna ƙyamar ko da tufafin da halinsu na mutuntaka ya ƙazantar .
Ga wanda yake da iko ya tsare ku daga faɗuwa , ya kuma miƙa ku marasa aibi a gaban ɗaukakarsa da matuƙar farin ciki ,
ga Allah makaɗaici Mai Cetonmu ta wurin Yesu Almasihu Ubangijinmu , ɗaukaka , da fifiko , da mulki , da iko su tabbata gare shi , tun fil'azal , da yanzu , da kuma har abada abadin . Amin , amin .
Wahayin Yesu Almasihu da Allah ya ba shi ya nuna wa bayinsa abin da lalle ne zai auku ba da daɗewa ba , ya kuwa bayyana shi ta wurin aiko da mala'ikansa zuwa gun bawansa Yahaya ,
wanda ya shaidi Maganar Allah , da kuma shaidar Yesu Almasihu , har da dukan abin da ya gani .
Albarka tā tabbata ga mai karanta maganar nan ta annabci , ta kuma tabbata ga masu ji , waɗanda kuma suke kiyaye abin da yake a rubuce a ciki , domin lokaci ya gabato .
Daga Yahaya zuwa ga ikilisiyoyin nan bakwai da suke a ƙasar Asiya . Alheri da salama su tabbata a gare ku daga wanda yake a yanzu , shi ne a dā , shi ne kuma a nan gaba , da kuma Ruhohin nan bakwai da suke a gaban kursiyinsa ,
da kuma Yesu Almasihu Amintaccen Mashaidi , na farko a cikin masu tashi daga matattu , mai mulkin sarakunan duniya . Ɗaukaka da mulki su tabbata har abada abadin ga wanda yake ƙaunarmu , ya kuma ɓalle mana ƙangin zunubanmu ta wurin jininsa ,
ya mai da mu firistoci , mallakar Allah Ubansa . Amin .
Ga shi , zai zo a cikin gajimare , kowa zai gan shi , har da waɗanda suka soke shi , duk kabilan duniya kuma za su yi kuka a kansa . Wannan haka yake . Amin .
“ Ni ne Alfa . Ni ne Omega , ” in ji Ubangiji Allah , wanda yake a yanzu , shi ne a dā , shi ne kuma a nan gaba , Maɗaukaki .
Ni ne Yahaya , ɗan'uwanku abokin tarayyarku a cikin tsanani , da mulki , da jimiri da suke a cikin Yesu . Ina a can tsibirin da ake kira Batamusa saboda Maganar Allah da kuma shaidar Yesu .
A ranar Ubangiji ya zamana Ruhu ya iza ni , sai na ji wata murya mai ƙara a bayana kamar ta ƙaho ,
tana cewa , “ Rubuta abin da ka gani a littafi , ka aika wa ikilisiyoyin nan bakwai , wato ta Afisa , da ta Simirna , da ta Birgamas , da ta Tayatira , da ta Sardisu , da ta Filadalfiya , da kuma ta Lawudikiya . ”
Sai na juya in ga wanda yake yi mini magana , da juyawata kuwa , sai na ga fitilu bakwai na zinariya .
A tsakiyar fitilun nan kuwa , na ga wani kamar Ɗan Mutum , saye da riga har idon sawu , ƙirjinsa kuma da ɗamarar zinariya .
Kansa da gashinsa farare fat ne kamar farin ulu , farare fat kamar alli , idanunsa kamar harshen wuta ,
ƙafafunsa kamar gogaggiyar tagulla , kamar wadda aka tace a maƙera , muryarsa kuma kamar ƙugin ruwaye masu gudu .
Yana riƙe da tauraro bakwai a hannunsa na dama , daga bakinsa kuma takobi mai kaifi biyu yake fitowa . Fuskarsa tana haske kamar rana a tsaka .
Da na gan shi , sai na fāɗi a gabansa kamar na mutu . Amma ya ɗora mini hannunsa na dama , ya ce , “ Kada ka ji tsoro . Ni ne na Farko . Ni ne na Ƙarshe ,
ni ne kuma Rayayye . Dā na mutu , amma ga shi a yanzu , ina a raye har abada abadin , ina kuwa da mabuɗan mutuwa da na Hades .
To , ka rubuta abubuwan da ka gani , da abubuwan da suke a nan a yanzu , da abubuwan da suke shirin aukuwa bayan wannan .
Asirtacciyar ma'anar taurarin nan bakwai da ka gani a hannuna na dama kuwa , da kuma fitilun nan bakwai na zinariya , to , su taurarin nan bakwai , mala'iku ne na ikilisiyoyin nan bakwai , fitilun nan bakwai kuwa , ikilisiya bakwai ɗin ne .
“ Sai ka rubuta wa mala'ikan ikilisiyar da take a Afisa haka , ‘ Ga maganar wadda take riƙe da taurarin nan bakwai a hannunsa na dama , wadda kuma take tafiya a tsakiyar fitilun nan bakwai na zinariya .
“ ‘ Na san ayyukanka , da famarka , da jimirinka , da yadda ba ka iya haƙurce wa mugaye , ka kuma gwada waɗanda suke ce da kansu manzanni , alhali kuwa ba su ba ne , ka tarar na ƙarya ne .
Na sani kana haƙuri , kana kuma jimiri saboda sunana , ba ka kuwa gaji ba .
Amma ga laifinka , wato , ka yar da ƙaunar da ka yi tun daga farko .
Ka tuna da komawa bayan da ka yi fa , ka tuba , ka yi irin aikin da ka yi tun daga farko . In ba haka ba , zan zo a gare ka in kawar da fitilarka daga wurin zamanta , sai ko in ka tuba .
Amma a wannan waje kam ka kyauta , kā ƙi ayyukan Nikolatawa , ni ma kuwa na ƙi su .
Duk mai kunnen ji , yă ji abin da Ruhu yake faɗa wa ikilisiyoyi . Duk wanda ya ci nasara , zan ba shi izinin cin 'ya'yan itacen rai , wanda yake a cikin Firdausin Allah . ’ ”
“ Ka kuma rubuta wa mala'ikan ikilisiyar da take a Simirna haka , ‘ Ga maganar wanda yake na Farko da na Ƙarshe , wanda ya mutu , ya kuma sāke rayuwa .
“ ‘ Na san tsananin da kake sha , da talaucinka ( amma bisa ga hakika kai mawadaci ne ) , na kuma san yanken da waɗansu ke yi maka , masu cewa su Yahudawa ne , alhali kuwa ba su ba ne , jama'ar Shaiɗan ne .
Kada ka ji tsoron wuyar da za ka sha . Ga shi , Iblis yana shiri ya jefa waɗansunku a kurkuku don a gwada ku , za ku kuwa sha tsanani har kwana goma . Ka riƙi amana ko da za a kashe ka , ni kuwa zan ba ka kambin rai .
Duk mai kunnen ji , yă ji abin da Ruhu yake faɗa wa ikilisiyoyi . Duk wanda ya ci nasara , mutuwa ta biyu ba za ta cuce shi ba ko kaɗan . ’ ”
“ Ka kuma rubuta wa mala'ikan ikilisiyar da take a Birgamas haka , ‘ Ga maganar wanda yake da takobi mai kaifi biyu .
“ ‘ Na san a inda kake da zama , wato , a inda kursiyin Shaiɗan yake . Duk da haka kuwa , ka tsaya a gare ni , ba ka bar yi mini bangaskiya ba , ko a zamanin Antibas amintaccen mashaidina , wanda aka kashe a cikinku , a inda Shaiɗan yake zaune .
Amma ga waɗansu laifofinka kaɗan . Akwai waɗansu a cikinku , da suke bin koyarwar Bal'amu , wanda ya koya wa Balak ya sa Isra'ilawa laifi , don su ci abincin da aka yi wa gumaka sadaka , su kuma yi fasikanci .
Haka kai ma kake da waɗansu masu bin koyarwar Nikolatawa .
Saboda haka , sai ka tuba . In ba haka ba kuwa , zan zo a gare ka da wuri , in yaƙe su da takobin da yake a bakina .
Duk mai kunnen ji , yă ji abin da Ruhu yake faɗa wa ikilisiyoyi . Duk wanda ya ci nasara , zan ba shi ɓoyayyiyar manna , zan kuma ba shi wani farin dutse , da sabon suna a rubuce a jikin dutsen , ba kuwa wanda ya san sunan , sai wanda ya karɓe shi . ’ ”
“ Ka kuma rubuta wa mala'ikan ikilisiyar da take a Tayatira haka , ‘ Ga maganar Ɗan Allah , mai idanu kamar harshen wuta , mai ƙafafu kamar gogaggiyar tagulla .
“ ‘ Na san ayyukanka , da ƙaunarka , da bangaskiyarka , da ibadarka , da jimirinka , ayyukanka kuma na yanzu , sun fi na farkon .
Amma ga laifinka , wato , ka haƙurce wa matar nan Yezebel , wadda take ce da kanta annabiya , take kuma koya wa bayina , tana yaudararsu , su yi fasikanci , su kuma ci abincin da aka yi wa gumaka hadaya .
Na ba ta damar tuba , amma ta ƙi tuba da fasikancinta .
To , ga shi , zan jefa ta a gado , masu yin fasikanci da ita kuma zan ɗora musu matsananciyar wahala , sai ko in sun tuba da irin aikinta .
Zan kashe 'ya'yanta tashi ɗaya , dukan ikilisiyoyi kuma za su sani Ni ne mai fayyace birnin zuciya . Zan kuma saka wa kowannenku gwargwadon aikinsa .
Amma a game da sauranku , ku na Tayatira , da ba sa bin wannan koyarwa , ba su kuma koyi abin da waɗansu suke kira zurfafan al'amuran Shaiɗan ba , ina ce muku , ban ɗora muku wani nauyi ba .
Sai dai ku riƙi abin da kuke da shi kankan , har in zo .
Duk wanda ya ci nasara , yake kuma kiyaye aikina har ƙarshe , shi zan bai wa iko a kan al'ummai ,
zai kuwa mallake su da sanda ta ƙarfe , ya farfashe su kamar tukwanen yumɓu
( kamar yadda Ni ma kaina na sami iko a gun Ubana ) , zan kuma ba shi gamzaki .
Duk mai kunnen ji , yă ji abin da Ruhu yake faɗa wa ikilisiyoyi . ’ ”
“ Ka kuma rubuta wa mala'ikan ikilisiyar da take a Sardisu haka , ‘ Ga maganar mai Ruhohin Allah guda bakwai , da kuma taurarin nan bakwai . “ ‘ Na san ayyukanka , kai rayayye ne , alhali kuwa matacce ne kai .
Ka yi zaman tsaro , ka ƙarfafa abin nan da ya saura , yake kuma a bakin mutuwa , don ban ga aikinka cikakke ne ba a gaban Allahna .
Don haka , sai ka tuna da abin da ka karɓa ka kuma ji , ka kiyaye shi , sa'an nan ka tuba . In ba za ka yi tsaro ba , zan zo kamar ɓarawo , ba kuwa za ka san a lokacin da zan auko maka ba .
Amma dai har yanzu kana da waɗansu kaɗan a Sardisu da ba su ƙazantar da kansu ba , za su kuwa kasance tare da ni da fararen kaya , don sun cancanta .
Duk wanda ya ci nasara , za a sa masa fararen tufafi , ba kuwa zan soke sunansa daga Littafin Rai ba , zan ce shi nawa ne a gaban Ubana , da kuma a gaban mala'ikunsa .
Duk mai kunnen ji , yă ji abin da Ruhu yake faɗa wa ikilisiyoyi . ’ ”
“ Ka kuma rubuta wa mala'ikan ikilisiyar da take a Filadalfiya haka , ‘ Ga maganar Mai Tsarkin nan , Mai gaskiya , wanda yake da mabuɗin Dawuda , wanda in ya buɗe , ba mai rufewa , in kuma ya rufe , ba mai buɗewa .
“ ‘ Na san ayyukanka . Ka ga , na bar maka ƙofa a buɗe , wadda ba mai iya rufewa . Na dai san ƙarfinka kaɗan ne , duk da haka , kā kiyaye maganata , ba ka yi musun sanin sunana ba .
To , ga shi , zan sa su waɗanda suke daga jama'ar Shaiɗan , masu cewa su Yahudawa ne , alhali kuwa ba su ba ne , ƙarya suke yi , zan sa su , su zo , su kwanta a gabanka , su sani dai na ƙaunace ka .
Tun da yake ka kiyaye maganar da na yi maka ta yin jimiri , Ni ma zan kiyaye ka daga sharrin lokacin nan na gwaji , wanda zai auko wa dukan duniya , don a gwada mazaunan duniya .
Ina zuwa da wuri . Ka riƙi abin da kake da shi kankan , kada wani ya karɓe maka kambinka .
Duk wanda ya ci nasara , zan mai da shi ginshiƙi a Haikalin Allahna . Ba zai ƙara fita daga ciki ba , zan kuma rubuta sunan Allahna a jikinsa , da sunan Birnin Allahna , wato , Sabuwar Urushalima , mai saukowa daga wurin Allahna daga Sama , da kuma nawa sabon suna .
Duk mai kunnen ji , yă ji abin da Ruhu yake faɗa wa ikilisiyoyi . ’ ”
“ Ka kuma rubuta wa mala'ikan ikilisiyar da take a Lawudikiya haka , ‘ Ga maganar tabbataccen nan , Amintaccen Mashaidi mai gaskiya , wanda ta wurinsa dukkan halittar Allah ta kasance .
“ ‘ Na san ayyukanka . Ba ka da sanyi , ba ka kuwa da zafi . Da ma a ce kana da sanyi , ko kuwa kana da zafi .
To , saboda kai tsakatsaki ne , ba ka da sanyi , ba ka kuwa da zafi , zan tofar da kai daga bakina .
Tun da ka ce , kai mai arziki ne , cewa ka wadata ba ka bukatar kome , ba ka sani ba kuwa kai ne matsiyacin , abin yi wa kaito , matalauci , makaho , tsirara kuma .
Saboda haka , ina yi maka shawara ka sayi zinariya a guna , wadda aka tace da wuta , don ka arzuta , da kuma fararen tufafi da za ka yi sutura , ka rufe tsiraicinka don kada ka ji kunya , da kuma man shafawa a ido don ka sami gani .
Waɗanda nake ƙauna , su nake tsawata wa , nake kuma horo . Saboda haka , sai ka himmantu ka tuba .
Ga ni nan a tsaye a bakin ƙofa , ina ƙwanƙwasawa , kowa ya ji muryata ya buɗe ƙofar , sai in shiga wurinsa , in ci abinci tare da shi , shi kuma tare da ni .
Duk wanda ya ci nasara , zan ba shi izinin zama tare da ni a kursiyina , kamar yadda ni ma na ci nasara , na kuma zauna tare da Ubana a kursiyinsa .
Duk mai kunnen ji , yă ji abin da Ruhu yake faɗa wa ikilisiyoyi . ’ ”
Bayan wannan na duba , sai ga wata ƙofa a buɗe a Sama . Muryar farko da na ji dā , mai kama da ƙaho , ta ce mini , “ Hawo nan , zan nuna maka abin da lalle ne ya auku bayan wannan . ”
Nan da nan kuwa Ruhu ya iza ni , sai ga wani kursiyi a girke a Sama , da wani a zaune a kai .
Na zaunen kuwa ya yi kama da yasfa da yakutu . Kewaye da kursiyin kuma akwai wani bakan gizo mai kama da zumurrudu .
Kewaye da kursiyin kuwa akwai waɗansu kursiyai ashirin da huɗu , da dattawa ashirin da huɗu a zaune a kai , masu fararen tufafi , da kuma kambin zinariya a kansu .
Sai walƙiya take ta fitowa daga kursiyin , da ƙararraki , da kuma aradu . A gaban kursiyin kuma fitilu bakwai suna ci , waɗanda suke Ruhohin nan na Allah guda bakwai .
A gaban kursiyin kuwa akwai wani abu kamar bahar na gilas , garau yake kamar ƙarau . Kewaye da kursiyin kuma , ta kowane gefensa , da waɗansu rayayyun halitta guda huɗu , masu idanu ta ko'ina , gaba da baya .
Rayayyiyar halittar farko kamar zaki take , ta biyu kuma kamar ɗan maraƙi , ta uku kuma da fuska kamar ta mutum , ta huɗu kuma kamar juhurma yana jewa .
Su rayayyun halittan nan huɗu kuwa , kowaccensu tana da fikafikai shida , jikinsu duk idanu ne ciki da waje , dare da rana kuwa ba sa daina waƙa , suna cewa , “ Mai Tsarki , Mai Tsarki , Mai Tsarki , Ubangiji Allah Maɗaukaki , Shi ne a dā , shi ne a yanzu , shi ne kuma a nan gaba ! ”
Duk lokaci kuma da rayayyun halittan nan suka ɗaukaka wanda yake zaune a kan kursiyin , yake kuma raye har abada abadin , suka girmama shi , suka kuma gode masa ,
sai dattawan nan ashirin da huɗu suka fāɗi a gaban wanda yake a zaune a kan kursiyin , su yi masa sujada , shi da yake a raye har abada abadin , su kuma ajiye kambinsu a gaban kursiyin , suna waƙa , suna cewa ,
“ Macancanci ne kai , ya Ubangiji Allahnmu , Kă sami ɗaukaka , da girma , da iko , Domin kai ne ka halicci dukkan abubuwa , Da nufinka ne suka kasance aka kuma halicce su . ”
A hannun dama na wanda yake zaune a kursiyin kuma , sai na ga wani littafi rubutacce ciki da bai , an yimƙe shi da hatimi bakwai .
Na kuma ga wani ƙaƙƙarfan mala'ika , yana shela da murya mai ƙarfi cewa , “ Wa ya cancanta ya buɗe littafin nan , ya kuma ɓamɓare hatimansa ? ”
Ba kuwa wani a Sama ko a ƙasa , ko a ƙarƙashin ƙasa , da zai iya buɗe littafin , balle ya duba a cikinsa .
Sai na yi ta kuka da ba a sami wanda ya cancanta ya buɗe littafin , ko ya duba a cikinsa ba , ko ɗaya .
Sai ɗaya daga cikin dattawan nan ya ce mini , “ Kada ka yi kuka . Ga shi , Zakin nan na kabilar Yahuza , Tsatson Dawuda , ya ci nasara har yake da iko ya buɗe littafin nan da hatimansa bakwai . ”
Sai na ga wani Ɗan Rago yana a tsaye a tsakiyar kursiyin , kewaye da shi kuma ga rayayyun halittan nan huɗu da dattawan , Ɗan Ragon kuwa kamar yankakke ne , yana da ƙaho bakwai da ido bakwai , waɗanda suke Ruhohin Allah guda bakwai , da aka aika a duniya duka .
Sai ya je ya ɗauki littafin nan daga hannun dama na wanda yake a zaune a kan kursiyin .
Da ya ɗauki littafin , rayayyun halittan nan guda huɗu , da dattawan nan ashirin da huɗu , suka fāɗi gaban Ɗan Ragon , kowannensu yana riƙe da molo , da tasar zinariya a cike da turare , waɗanda suke addu'o'in tsarkaka .
Suna raira sabuwar waƙa , suna cewa , “ Macancanci ne kai ka ɗauki littafin nan , ka ɓamɓare hatimansa , Domin dā an kashe ka , ka kuma fanso wa Allah mutane ta jininka Daga kowace kabila , da kowane harshe , da kowace jama'a , da kowace al'umma ,
Ka mai da su firistoci mallakar Allahnmu , za su kuwa mallaki duniya . ”
Sa'an nan na duba , sai na ji muryar mala'iku masu yawa , a kewaye da kursiyin , da rayayyun halittan nan , da kuma dattawan nan , yawansu zambar dubu har dubun dubbai ,
suna cewa da murya mai ƙarfi , “ Macancanci ne Ɗan Ragon nan da aka yanka yă sami iko , da wadata , da hikima , da ƙarfi , da girma , da ɗaukaka , da yabo ! ”
Sai na ji kowace halittar da take a Sama , da ƙasa , da ƙarƙashin ƙasa , da bisa teku , da kuma dukkan abin da yake cikinsu , suna cewa , “ Yabo , da girma , da ɗaukaka , da mulki sun tabbata ga wanda yake a zaune a kan kursiyin , da Ɗan Ragon nan , har abada abadin ! ”
Sai rayayyun halittan nan huɗu suka ce , “ Amin ! Amin ! ” Dattawan nan kuma suka fāɗi suka yi sujada .
To , ina gani sa'ad da Ɗan Ragon nan ya ɓamɓare ɗaya daga cikin hatiman nan bakwai , na ji ɗaya daga cikin rayayyun halittan nan huɗu ta yi magana kamar aradu ta ce , “ Zo . ”
Da na duba , ga farin doki , mahayinsa kuma yana da baka , aka ba shi kambi , ya kuwa fita yana mai nasara , domin ya ƙara cin nasara .
Da ya ɓamɓare hatimi na biyu , na ji rayayyiyar halittar nan ta biyu ta ce , “ Zo . ”
Sai wani jan doki ya fito , aka kuma ba mahayinsa izini ya ɗauke salama daga duniya , don mutane su kashe juna , aka kuma ba shi babban takobi .
Da ya ɓamɓare hatimi na uku , na ji rayayyiyar halittar nan ta uku ta ce , “ Zo . ” Da na duba , ga baƙin doki , mahayinsa kuwa da mizani a hannunsa .
Sai na ji kamar wata murya a tsakiyar rayayyun halittar nan huɗu tana cewa , “ Mudun alkama dinari guda , mudu uku na sha'ir dinari guda , sai dai kada ka ɓāta mai da kuma ruwan inabi ! ”
Da ya ɓamɓare hatimi na huɗu , na ji muryar rayayyiyar halittan nan ta huɗu ta ce , “ Zo . ”
Da na duba , ga doki kili , sunan mahayinsa kuwa Mutuwa , Hades kuma tana biye da shi . Sai aka ba su iko a kan rubu'in duniya , su yi kisa da takobi , da yunwa , da annoba , da kuma namomin jeji na duniya .
Da ya ɓamɓare hatimi na biyar , na ga rayukan waɗanda aka kashe saboda Maganar Allah , da shaidar da suka yi a ƙarƙashin bagadin ƙona turare .
Sai suka ta da murya da ƙarfi suka ce , “ Ya Ubangiji Mamallaki , Mai Tsarki , Mai Gaskiya , sai yaushe ne za ka yi hukunci , ka ɗaukar mana fansar jininmu a gun mazaunan duniya ? ”
Sai aka ba kowannensu farar riga , aka ce musu , su dai huta kaɗan , har a cika adadin abokan bautarsu , wato , 'yan'uwansu , waɗanda za a kashe , kamar yadda su ma aka kashe su .
Da ya ɓamɓare hatimi na shida , na duba , sai kuwa aka yi wata babbar rawar ƙasa , rana ta koma baƙa kamar gwado na gashi , gudan wata ya zama kamar jini ,
taurari kuma suka faɗa a ƙasa kamar yadda ɓaure yake zubar da ɗanyun 'ya'yansa , in ƙasaitacciyar iska ta kaɗa , shi ,
sararin sama ya dāre ya naɗe kamar tabarma , sai aka kawar da kowane dutse , da kowane tsibiri daga mazauninsa .
Sai sarakunan duniya , da manyan mutane , da sarakunan yaƙi , da ma'arzuta , da ƙarfafa , da kuma kowane bawa da ɗa , suka ɓuya a kogwanni , da kuma a cikin duwatsu ,
suna ce wa duwatsun , “ Ku faɗo a kanmu , ku ɓoye mu daga idon wanda yake a zaune a kan kursiyin , da kuma fushin Ɗan Ragon nan ,
don babbar ranar fushinsu ta zo , wa kuwa zai iya jure mata ? ” Adadin Waɗanda aka Buga wa Hatimin , 144,400 na Isra'ila Adadin Waɗanda aka Buga wa Hatimin , 144,400 na Isra'ila
Bayan wannan na ga mala'iku huɗu , a tsaye a kusurwa huɗu ta duniya , suna tsare da iskokin nan huɗu na duniya , don kada wata iska ta busa a kan ƙasa , ko a kan teku , ko a kan wani itace .
Sai na ga wani mala'ika yana hawa daga mafitar rana , a riƙe da hatimin Allah Rayayye . Sai ya yi wa mala'ikun nan huɗu magana da murya mai ƙarfi , waɗanda aka bai wa ikon azabtar da ƙasa da teku ,
yana cewa , “ Kada ku azabtar da ƙasa , ko teku , ko itatuwa , sai mun buga wa bayin Allahnmu hatimi a goshinsu tukuna . ”
Sai na ji adadin waɗanda aka buga wa hatimin , dubu ɗari da arba'in da huɗu ne , daga kowace kabilar Isra'ila ,
wato , an yi wa dubu goma sha biyu hatimi daga kabilar Yahuza , dubu goma sha biyu daga kabilar Ra'ubainu , dubu goma sha biyu daga kabilar Gad ,
dubu goma sha biyu daga kabilar Ashiru , dubu goma sha biyu daga kabilar Naftali , dubu goma sha biyu daga kabilar Manassa ,
dubu goma sha biyu daga kabilar Saminu , dubu goma sha biyu daga kabilar Lawi , dubu goma sha biyu daga kabilar Issaka ,
dubu goma sha biyu daga kabilar Zabaluna , dubu goma sha biyu daga kabilar Yusufu , dubu goma sha biyu kuma daga kabilar Biliyaminu .
Bayan wannan na duba , ga wani ƙasaitaccen taro , wanda ya fi gaban ƙirge , daga kowace al'umma , da kabila , da jama'a , da harshe , suna a tsaitsaye a gaban kursiyin , a gaban Ɗan Ragon kuma , a saye da fararen riguna , da gazarin dabino a hannunsu ,
suna ta da murya da ƙarfi suna cewa , “ Yin ceto ya tabbata ga Allahnmu wanda yake a zaune a kan kursiyin , da kuma Ɗan Rago ! ”
Dukan mala'iku kuwa suna tsaitsaye a kewaye da kursiyin , da dattawan nan , da kuma rayayyun halittan nan guda huɗu , suka fāɗi a gaban kursiyin suka yi wa Allah sujada ,
suna cewa , “ Hakika ! Yabo , da ɗaukaka , da hikima , da godiya , da girma , da iko , da ƙarfi su tabbata ga Allahnmu har abada abadin ! Amin ! Amin ! ”
Sai ɗaya daga cikin dattawan nan ya yi mini magana , ya ce , “ Su wanen e waɗannan da suke a saye da fararen riguna , daga ina kuma suke ? ”
Sai na ce masa , “ Ya shugaba , ai , ka sani . ” Sai ya ce mini , “ Su ne waɗanda suka fito daga matsananciyar wahala , sun wanke rigunansu , suka mai da su farare da jinin Ɗan Ragon nan .
Saboda haka , ne suke a gaban kursiyin Allah , suna bauta masa dare da rana a Haikalinsa . Na zaune a kan kursiyin nan kuwa , zai kare su da Zatinsa ,
ba za su ƙara jin yunwa ba , ba kuma za su ƙara jin ƙishirwa ba , ba za su ƙara jin zafin rana ko ƙuna ba sam ,
domin Ɗan Ragon nan da yake a tsakiyar kursiyin , shi zai zama makiyayinsu , zai kuwa kai su maɓuɓɓugar ruwan rai . Allah kuma zai share musu dukan hawaye . ”
Sa'ad da Ɗan Ragon ya ɓamɓare hatimi na bakwai , aka yi shiru a Sama kamar na rabin sa'a .
Sa'an nan na ga mala'ikun nan bakwai da suke a tsaye a gaban Allah , an ba su ƙaho bakwai .
Ga kuma wani mala'ika ya zo ya tsaya a gaban bagadin ƙona turare , riƙe da tasar zinariya ta turaren ƙonawa . Sai aka ba shi turare mai yawa , domin ya haɗa da addu'o'in tsarkaka duka a kan bagadin ƙona turare na zinariya a gaban kursiyin .
Sai hayaƙin turaren ya tashi daga hannun mala'ikan tare da addu'o'in tsarkaka , ya isa a gaban Allah .
Sai mala'ikan ya ɗauki tasar nan ta turaren ƙonawa , ya cika ta da wuta daga bagadin ƙona turare , ya watsa a kan duniya , sai aka yi ta aradu , da ƙararraki masu tsanani , da walƙiya , da kuma rawar ƙasa .
Sa'an nan mala'ikun nan bakwai masu ƙaho bakwai ɗin nan , suka yi shirin busa su .
Mala'ikan farko ya busa ƙahonsa , sai ga ƙanƙara da wuta , gauraye da jini . Aka zuba su a duniya , sai sulusin duniya ya ƙone , sulusin itatuwa suka ƙone , dukkan ɗanyar ciyawa kuma ta ƙone .
Mala'ika na biyu ya busa ƙahonsa , sai aka jefa wani abu a teku kamar babban dutse mai tsawo , mai cin wuta . Sulusin teku ya zama jini ,
sulusin halittar da suke a ruwa suka mutu , sulusin jiragen ruwa kuma suka hallaka .
Mala'ika na uku ya busa ƙahonsa , sai wani babban tauraro ya faɗo daga sama , yana cin wuta kamar cukwima . Ya faɗa a sulusin koguna da maɓuɓɓugan ruwa .
Sunan tauraron kuwa Ɗaci . Sulusin ruwa ya zama mai ɗaci , sai mutane da yawa suka mutu saboda shan ruwan , don ɗacinsa .
Mala'ika na huɗu ya busa ƙahonsa , sai aka bugi sulusin rana , da sulusin wata , da kuma sulusin taurari , har sulusin haskensu ya zama duhu , wato ba haske a sulusin yini , haka kuma a sulusin dare .
Sa'an nan da na duba , na ji wani juhurma mai jewa a tsakiyar sararin sama , yana kuka da ƙarfi , yana cewa , “ Kaito ! Kaito ! Kaitonku , ku mazaunan duniya , in an yi busan sauran ƙahonin da mala'ikun nan uku suke shirin busawa ! ”
Mala'ika na biyar ya busa ƙahonsa , sai na ga wani tauraron da ya faɗa a kan duniya daga sama , aka ba shi mabuɗin ramin mahallaka .
Ya kuwa buɗe ramin mahallakar , sai wani hayaƙi kamar na babbar matoya ya taso , har hayaƙin ramin nan ya duhunta rana da sararin sama .
Fāri suka fito zuwa a cikin duniya daga cikin hayaƙin nan , aka ba su ikon harbi , irin na kunamin duniya .
Aka kuwa hana su cutar ciyayin duniya , ko tsiro , ko kowane itace , sai dai mutanen da ba su da hatimin Allah a goshinsu .
Aka kuwa yardar musu su yi musu azaba har wata biyar , amma kada su kashe su , azabarsu kuwa , kamar ta kunama take , in ta harbi mutum .
A waɗannan kwanaki kuwa mutane za su nemi mutuwa , amma ba za su same ta ba , za su ƙagauta su mutu , mutuwa kuwa sai ta guje musu .
Kamannin fārin nan kuwa kamar dawakai ne da suka ja batar yaƙi , a kansu kuma da wani abu kamar kambin zinariya , fuskarsu kuwa kamar ta mutum ,
gashinsu kamar na mace , haƙorinsu kuma kamar na zaki .
Suna a saye da sulkuna kamar na ƙarfe , dirin fikafikansu kuwa kamar dirin kekunan doki masu yawa ne suna rugawa fagyan yaƙi ,
wutsiyarsu kamar ta kunama , ga kuma ƙari , ikonsu yana ji wa mutane ciwo har wata biyar kuwa a wutsiyarsu yake .
Sarkinsu kuwa da yake iko da su shi ne mala'ikan mahallaka , sunansa da Yahudanci Abadan , da Helenanci kuwa Afoliyon .
Bala'in farko ya wuce , ga kuma bala'i na biyu a nan a tafe .
Sa'an nan mala'ika na shida ya busa ƙahonsa , sai na ji wata murya daga zankayen nan huɗu na bagadin ƙona turare na zinariya a gaban Allah ,
tana ce wa mala'ikan nan na shida mai ƙaho , “ Ka saki mala'iku huɗun nan da suke a ɗaure a gabar babban kogin nan Yufiretis . ”
Sai aka saki mala'ikun nan huɗu , waɗanda aka tanada saboda wannan sa'a , da wannan rana , da wannan wata , da wannan shekara , su kashe sulusin 'yan adam .
Yawan rundunonin sojan doki kuwa , na ji adadinsu zambar dubu metan ne .
Ga kuwa yadda na ga dawakan a wahayin da aka yi mini , mahayansu suna a saye da sulkuna , launinsu ja kamar wuta , da shuɗi , da kuma rawaya kamar farar wuta , kawunan dawakan kuma kamar na zaki , wuta kuma da hayaƙi da farar wuta suna fita daga bakinsu .
Da waɗannan bala'i uku aka kashe sulusin 'yan adam , wato , da wuta , da hayaƙi , da farar wuta da suke fita daga bakinsu .
Domin ikon dawakan nan na a bakinsu da a wutsiyarsu , wutsiyoyinsu kamar macizai suke , har da kawuna , da su ne suke azabtarwa .
Sauran 'yan adam waɗanda bala'in nan bai kashe ba kuwa , ba su tuba sun rabu da abubuwan da suka yi da hannunsu ba , ba su kuma daina yin sujada ga aljannu , da gumakan zinariya , da na azurfa , da na tagulla , da na dutse , da na itace ba , waɗanda ba su iya gani , ko ji , ko tafiya ,
ba su kuma tuba da kashe-kashenkai da suka yi ba , ko sihirinsu , ko fasikancinsu , ko kuma sace-sacensu .
Sa'an nan na ga wani ƙaƙƙarfan mala'ika yana saukowa daga sama , a lulluɓe da gajimare , da bakan gizo a bisa kansa , fuskarsa kamar rana , ƙafafunsa kuma kamar ginshiƙan wuta .
Ga wani ƙaramin littafi a buɗe a hannunsa . Sai ya tsai da ƙafarsa ta dama a kan teku , ƙafarsa ta hagu kuwa a kan ƙasa ,
ya yi kira da murya mai ƙarfi , kamar zaki yana ruri . Da ya yi kiran , sai aradun nan bakwai suka yi tsawa .
Sa'ad da kuwa aradun nan bakwai suka yi tsawa , kamar zan rubuta , sai na ji wata murya daga sama tana cewa , “ Rufe abin da aradun nan bakwai suka faɗa , kada ka rubuta . ”
Sai mala'ikan nan da na gani a tsaye a teku da ƙasa ya ɗaga hannunsa na dama sama ,
ya rantse da wanda yake a raye har abada abadin , wanda ya halicci sama da abin da take a cikinta , da ƙasa da abin da take a cikinta , da kuma teku da abin da take a cikinta , cewa ba sauran wani jinkiri kuma ,
sai dai a lokacin busa ƙahon da mala'ika na bakwai zai busa ne , za a cika asirtaccen nufin nan na Allah , bisa ga bisharar da ya yi wa bayinsa annabawa .
Sa'an nan muryar nan da na ji daga sama ta sāke yi mini magana , ta ce , “ Je ka , ka ɗauki littafin nan da yake a buɗe a hannun mala'ikan da yake a tsaye a bisa teku da ƙasa . ”
Sai na je wurin mala'ikan , na ce masa , ya ba ni ƙaramin littafin . Sai ya ce mini , “ Karɓi ka cinye , zai yi maka ɗaci a ciki , amma a baka kamar zuma yake don zaƙi . ”
Sai na karɓi ƙaramin littafin daga hannun mala'ikan , na cinye . Sai ya yi zaƙi kamar zuma a bakina , amma da na cinye , cikina ya ɗau ɗaci .
Sai kuma aka ce mini , “ Lalle ne ka sāke yin annabci a game da jama'a iri iri , da al'ummai , da harsuna , da kuma sarakuna da yawa . ”
Sa'an nan aka ba ni wata gora kamar sanda , aka kuma ce mini , “ Tashi ka auna Haikalin Allah , da bagadin hadaya , da kuma masu sujada a ciki ,
amma kada ka auna harabar Haikalin , ka ƙyale ta , domin an ba da ita ga al'ummai , za su tattake tsattsarkan birnin nan har wata arba'in da biyu .
Zan kuma bai wa mashaidana biyu iko su yi annabci kwana dubu da metan da sittin , suna a saye da tsummoki . ”
Waɗannan su ne itatuwan zaitun ɗin nan guda biyu , da fitilun nan biyu da suke a tsaye a gaban Ubangijin duniya .
In kuwa wani yana da niyyar cutarsu , sai wuta ta huro daga bakinsu , ta lashe maƙiyansu , duk mai niyyar cutarsu kuwa , ta haka ne lalle za a kashe shi .
Suna da ikon hana ruwan sama , don kada a yi ruwa a duk kwanakin da suke yin annabci , suna kuma da iko a kan ruwa , su mai da shi jini , su kuma ɗora wa duniya kowane irin bala'i , a duk lokacin da suke so .
Bayan da suka ƙare shaidarsu , sai wata dabba mai fitowa daga mahallaka tă yaƙe su , ta cinye su , ta kashe su ,
a kuma bar gawawwakinsu a kan hanyar babban birnin nan da ake kira Saduma da Masar ga ma'ana ta ruhu , a inda aka gicciye Ubangijinsu .
Mutanen dukkan jama'a , da kabila , da harshe , da al'umma za su riƙa kallon gawawwakinsu , har kwana uku da rabi , su kuwa ƙi yarda a binne su .
Mazaunan duniya kuma , sai su yi ta alwashi a kansu , suna ta shagali , suna a'aika wa juna da kyauta , domin annabawan nan biyu dā sun azabtar da mazaunan duniya .
Amma bayan kwana uku da rabin nan , sai numfashin rai daga wurin Allah ya shiga a cikinsu , suka tashi a tsaye , matsanancin tsoro kuwa ya rufe waɗanda suka gan su .
Sai suka ji wata murya mai ƙara daga sama tana ce musu , “ Ku hawo nan ! ” Sai suka tafi sama a cikin gajimare , maƙiyansu suna gani .
A nan tāke sai aka yi wata babbar rawar ƙasa , sai ushirin garin ya zube , mutum dubu bakwai aka kashe a rawar ƙasar , sauran kuwa suka tsorata , suka ɗaukaka Allah Mai Sama .
Bala'i na biyu ya wuce , ga kuma bala'i na uku yana zuwa nan da nan .
Sa'an nan mala'ika na bakwai ya busa ƙahonsa , sai aka ji waɗansu muryoyi masu ƙara a Sama , suna cewa , “ Mulkin duniya ya zama mulkin Ubangijinmu da na Almasihunsa , shi kuma zai yi mulki har abada abadin . ”
Sai dattawan nan ashirin da huɗu da suke a zaune a kan kursiyansu a gaban Allah suka fādi suka yi wa Allah sujada ,
Suna cewa , “ Mun gode maka , ya Ubangiji Allah , Maɗaukaki , Wanda yake a yanzu , shi ne kuma a dā , Saboda ka ɗauki ikonka mai girma , kana mulki .
Al'ummai sun husata , fushinka kuwa ya auko , Lokaci ya yi da za a yi wa matuttu shari'a , A kuma yi wa bayinka , annabawa da tsarkaka sakamako , Da masu jin tsoron sunanka , yaro da babba , A kuma hallaka masu hallaka duniya . ”
Sa'an nan aka buɗe Haikalin nan na Allah da yake a Sama , aka kuma ga akwatin alkawarinsa a Haikalinsa . Sai aka yi ta walƙiya da kururuwa , da aradu , da rawar ƙasa , da ƙanƙara manya manya .
Aka kuma ga wata babbar alama a sama , wata mace tana a lulluɓe da rana , tana a tsaye a kan wata , da kuma kambi mai taurari goma sha biyu a kanta .
Tana da ciki , sai kuma ta yi ta ƙara ta ƙagauta domin ta haihu , saboda azabar naƙuda .
Sai kuma aka ga wata alama a sama , ga wani ƙaton jan maciji mai kawuna bakwai , da ƙahoni goma , da kambi bakwai a kawunansa .
Wutsiyarsa ta sharo sulusin taurari , ta zuba su a ƙasa . Sai macijin ya tsaya a gaban matar nan mai naƙuda , don ya lanƙwame ɗan nata in ta haife shi .
Ta kuwa haifi ɗa namiji , wanda zai mallaki dukkan al'ummai da sandar ƙarfe , amma aka fyauce ɗan nata , aka kai shi zuwa wurin Allah da kursiyinsa .
Matar kuwa , sai ta gudu ta shiga jeji , a inda Allah ya shirya mata wurin da za a cishe ta har kwana dubu da metan da sittin .
Sai yaƙi ya tashi a sama , Mika'ilu da mala'ikunsa suna yaƙi da macijin nan , macijin kuma da mala'ikunsa suka yi ta yaƙi ,
amma aka cinye su , har suka rasa wuri a sama sam .
Sai aka jefa ƙaton macijin nan a ƙasa , wato macijin nan na tun dā dā , wanda ake kira Ibilis da Shaiɗan , mayaudarin dukkan duniya , aka jefa shi a duniya , mala'ikunsa ma aka jefa su tare da shi .
Sai na ji wata murya mai ƙara a Sama tana cewa , “ A yanzu fa , ceto , da ƙarfi , da mulki na Allahnmu , da kuma ikon Almasihunsa sun bayyana , don an jefa mai ƙarar 'yan'uwanmu a ƙasa , shi da yake ƙararsu dare da rana a gun Allahnmu .
Sun kuwa yi nasara da shi albarkacin jinin Ɗan Ragon nan , da kuma albarkacin maganar da suka shaida , domin ba su yi tattalin ransu ba , har abin ya kai su ga kisa .
Saboda haka , sai ku yi farin ciki , ya ku sammai , da ku mazaunan a ciki . Amma kaitonku , ke ƙasa , da kai teku , don Ibilis ya sauko gare ku da matsanancin fushi , don ya san lokacinsa ya ƙure . ”
Da macijin nan ya ga an jefa shi a ƙasa , ya fafari matar nan da ta haifi ɗa namiji , da tsanani .
Amma aka ba matar fikafikan nan biyu na babban juhurman nan , don ta tashi ta guje wa macijin nan , ta shiga jeji , ta je wurin da za a cishe ta a lokaci ɗaya , da lokatai , da rabin lokaci .
Sai macijin ya kwarara ruwa daga bakinsa kamar kogi daga bayan matar , don ya share ta da ambaliya .
Amma ƙasa ta taimaki matar , ita ƙasar ta buɗe bakinta ta shanye kogin da macijin nan ya kwararo daga bakinsa .
Macijin kuwa ya yi fushi da matar , ya tafi ya ɗaura yaƙi da sauran zuriyarta , wato , waɗanda suke kiyaye umarnin Allah , suke kuma shaidar Yesu . Sai ya tsaya a kan yashin teku .
Na kuma ga wata dabba tana fitowa daga cikin teku , mai ƙaho goma , da kawuna bakwai , da kambi goma a kan ƙahoninta , da kuma wani suna na saɓo a kawunanta .
Dabbar da na gani kuwa kamar damisa take , ƙafafunta kamar na beyar , bakinta kuma kamar na zaki . Macijin kuwa ya ba ta ƙarfinsa , da kursiyinsa , da ikonsa mai girma .
Ɗaya daga cikin kawunanta , an yi masa rauni kamar na ajali , amma rauninsa mai kamar na ajalin nan ya warke . Sai dabbar ta ɗauke wa duk duniya hankali , suna mamaki ,
har suka yi wa macijin nan sujada , don shi ne ya bai wa dabbar ikonsa , suka kuma yi wa dabbar sujada , suna cewa , “ Wa ya yi kama da dabbar nan ? Wa kuma zai iya yaƙi da ita ? ”
An kuwa ba dabbar nan baki , tana fariya da maganganun saɓo , aka kuma yarder mata ta zartar da iko , har wata arba'in da biyu .
Sai ta buɗe bakinta don ta saɓi Allah , ta yi ta saɓon sunansa , da wurin zamansa , da waɗanda suke a zaune a Sama .
Aka kuma yardar mata ta yaƙi tsarkaka , ta cinye su . Aka kuma ba ta iko a kan kowace kabila , da jama'a , da harshe , da al'umma .
Duk mazaunan duniya kuma , za su yi mata sujada , wato , duk wanda , tun farkon duniya , ba a rubuta sunansa a Littafin Rai na Ɗan Ragon nan da yake Yankakke ba .
Duk mai kunnen ji , yă ji .
Kowa aka ƙaddara wa bauta , si ya je aikin bautar . Kowa kuwa ya yi kisa da takobi , to , kuwa da takobi za a kashe shi lalle . Wannan yana nuna jimiri da bangaskiya na tsarkaka .
Sa'an nan na ga wata dabba na fitowa daga cikin ƙasa . Tana da ƙaho biyu kamar na ɗan rago , maganarta kuwa kamar ta macijin nan .
Tana zartar da duk ikon dabbar nan ta farko , a kan idonta , tana kuma sa duniya da duk mazauna a cikinta , su yi wa dabbar nan ta farko sujada , wadda aka warkar mata da rauninta mai kamar na ajali .
Tana yin manyan abubuwan al'ajabi , har ma tana sa wutu ta zuba a ƙasa daga sama , a gaban idon mutane .
Tana kuma yaudarar mazaunan duniya , da abubuwan al'ajabin nan da aka yardar mata ta yi a gaban dabbar nan , tana umartarsu , su yi wata siffa saboda dabbar nan wadda aka yi wa rauni da takobi , ta kuwa rayu .
An kuma yardar mata ta busa wa siffar dabbar nan rai , har siffar dabbar nan ma ta iya yin magana , ta kuma sa a kashe waɗanda suka ƙi yi wa siffar dabbar nan sujada .
Har wa yau , sai ta sa a yi wa kowa alama a hannun dama , ko a goshi , manya da yara duka , mawadata da matalauta , ɗa da bawa ,
har ba mai iya saye ko sayarwa sai ko yana da alamar nan , wato , sunan dabbar nan , ko kuwa lambar sunanta .
Wannan abu sai a game da hikima . Duk mai basira ya ƙididdige lambar dabbar nan , don lamba ce ta wani mutum , lambar kuwa ɗari shida ce da sittin da shida . Waƙar 144,000 Ɗin Waƙar 144,000 Ɗin
Sa'an nan na duba , sai ga Ɗan Ragon nan a tsaye a kan Dutsen Sihiyona , akwai kuma mutum dubu ɗari da dubu arba'in da huɗu tare da shi , waɗanda aka rubuta sunansa , da sunan Ubansa , a goshinsu .
Sai na ji wata murya daga Sama kamar ƙugin ruwa mai gudu , kamar aradu mai ƙara , muryar da na ji kuwa , kamar ta masu molo ce na kiɗan molo .
Suna raira wata sabuwar waƙa a gaban kursiyin , a gaban rayayyun halittan nan huɗu , da kuma a gaban dattawan nan . Ba mai iya koyon waƙar nan , sai mutum dubu ɗari da dubu arba'in da huɗu ɗin nan , waɗanda aka fanso daga duniya .
Waɗannan su ne waɗanda ba su taɓa ƙazantuwa da fasikanci ba , domin su tsarkaka ne . Su ne kuma suke bin Ɗan Ragon a duk inda ya je . Su ne kuma aka fanso daga cikin mutane a kan su ne nunan fari na Allah , da na Ɗan Ragon nan kuma ,
ba wata ƙarya a bakinsu , domin su marasa aibu ne .
Sa'an nan na ga wani mala'ika yana kaɗawa a tsakiyar sararin sama , yana tafe da madawwamiyar bishara , domin ya sanar da ita ga mazaunan duniya , wato , ga kowace al'umma , da kabila , da harshe , da jama'a .
Sai ya ɗaga murya da ƙarfi ya ce , “ Ku ji tsoron Allah , ku ɗaukaka shi , domin lokacinsa na yin hukunci ya yi . Ku yi masa sujada , shi da ya halicci sama , da ƙasa , da teku , da kuma maɓuɓɓugan ruwa . ”
Sai kuma mala'ika na biyu ya biyo , yana cewa , “ Ta fāɗi ! Babila mai girma ta fāɗi ! Ita da ta zuga dukkan al'ummai su yi tsananin jarabar yin fasikanci da ita . ”
Sai kuma mala'ika na uku ya biyo , yana ɗaga murya da ƙarfi , yana cewa , “ Duk mai yi wa dabbar nan da siffarta sujada , wanda kuma ya yarda a yi masa alama a goshinsa , ko a hannunsa ,
zai ci karo da azabar Allah tsantsa ta tsananin fushinsa , za a kuwa azabta shi da wuta , da duwatsun wuta , a gaban mala'iku tsarkaka , da kuma Ɗan Ragon .
Hayaƙin azabar nan tasu ya dinga tashi har abada abadin , ba su da wani rangwame dare da rana , wato , waɗannan masu yi wa dabbar nan da siffarta sujada , da kuma duk wanda ya yarda aka yi masa alamar sunanta . ”
Wannan yana nuna jimirin tsarkaka , masu kiyaye umarnin Allah da kuma bangaskiya ga Yesu .
Sai kuma na ji wata murya daga Sama tana cewa , “ Rubuta wannan . Albarka tā tabbata ga matattu , wato , waɗanda za su mutu a nan gaba a kan su na Ubangiji ne . ” Ruhu ya ce , “ Hakika , masu albarka ne , domin su huta daga wahalarsu , gama aikinsu yana a biye da su ! ”
Sa'an nan na duba , sai ga wani farin gajimare , da wani kamar Ɗan Mutum a zaune a kan gajimaren , da kambin zinariya a kansa , da kakkaifan lauje a hannunsa .
Sai mala'ika ya fito daga Haikalin , yana magana da murya mai ƙarfi da wanda yake a zaune a kan gajimaren , yana cewa , “ Ka sa laujenka ka yanke , don lokacin yanka ya yi , amfanin duniya ya nuna sarai . ”
Sai wanda yake a zaune a kan gajimaren ya wurga laujensa zuwa duniya , aka girbe amfanin duniya .
Wani mala'ika kuma ya fito daga Haikali a Sama , shi ma kuwa yana da kakkaifan lauje .
Sai kuma wani mala'ika ya fito daga bagadin ƙona turare , wato , mala'ikan da yake da iko da wutar , ya yi magana da murya mai ƙarfi da wannan mai kakkaifan lauje , ya ce , “ Ka sa laujenka ka yanke nonnan inabin zuwa duniya , don inabin ya nuna . ”
Sai mala'ikan ya wurga laujensa duniya , ya tattara inabin duniya , ya zuba a cikin babbar mamatsar inabi ta fushin Allah .
Aka tattake mamatsar inabin a bayan gari , jini kuma ya yi ta gudana daga mamatsar inabin , ya kai kamar tsawon linzami a bakin doki , har mil metan .
Na kuma ga wata alama a Sama , mai girma , mai banmamaki , mala'iku bakwai masu bala'i bakwai , waɗanda suke bala'in ƙarshe , don su ne iyakacin fushin Allah .
Sai na ga wani abu kamar bahar na gilas , gauraye da wuta , na kuma ga waɗanda suka yi nasara da dabbar nan , da siffarta , da kuma lambar sunanta , a tsaitsaye a bakin bahar na gilas , da molayen yabon Allah a hannunsu .
Suna raira waƙar da Musa bawan Allah ya yi , da kuma wadda ake yi wa Ɗan Ragon nan , suna cewa , “ Ayyukanka manya ne , masu banmamaki , Ya Ubangiji Allah Maɗaukaki ! Hanyoyinka na adalci ne , na gaskiya ne kuma , Ya Sarkin al'ummai .
Wane ne ba zai ji tsoronka ba , ya Ubangiji , Ya kuma ɗaukaka sunanka ? Domin kai kaɗai ne Mai Tsarki . Dukkan al'ummai za su zo su yi maka sujada , Don ayyukanka na adalci sun bayyana . ”
Bayan wannan na duba , ga Wuri Mafi Tsarki a buɗe a Haikali a Sama .
Sai mala'ika bakwai ɗin nan masu bala'i bakwai suka fito daga Haikalin , a saye da tufafin lilin mai tsabta , mai ɗaukar iko , da ɗamarar zinariya a ƙirjinsu .
Sai ɗaya daga cikin rayayyun halittan nan guda huɗu , ta ba mala'ikun nan bakwai tasoshi bakwai na zinariya , a cike da fushin Allah , shi da yake a raye har abada abadin .
Sai Haikalin ya cika da hayaƙi mai fitowa daga ɗaukakar Allah da ikonsa . Ba mai iya shiga Haikalin nan , sai bayan bala'i bakwai na mala'ikun nan bakwai sun ƙare .
Sai na ji wata murya mai ƙara daga Haikalin , tana ce wa mala'ikun nan bakwai , “ Ku je ku juye tasoshin nan bakwai na fushin Allah a kan duniya . ”
Daga nan mala'ikan farko ya je ya juye abin da yake a tasarsa a kan duniya , sai kuwa waɗansu mugayen miyaku masu azabtarwa suka fito a jikin mutanen da suke da alamar dabbar nan , suke kuma yi wa siffarta sujada .
Mala'ika na biyu ya juye abin da yake a tasarsa a teku , ya zama kamar jinin mataccen mutum , kowane abu mai rai na cikin teku kuma ya mutu .
Mala'ika na uku ya juye abin da yake a tasarsa a koguna da maɓuɓɓugan ruwa , sai suka zama jini .
Na kuwa ji mala'ikan ruwa yana cewa , “ Kai mai adalci ne a hukuncin nan naka , Ya kai Mai Tsarki , wanda kake a yanzu , kake kuma a dā .
Don mutane sun zub da jinin tsarkaka da na annabawa , Ga shi kuwa , ka ba su jini su sha . Sakamakonsu ke nan ! ”
Sai na ji wata murya a bagadin ƙona turare , tana cewa , “ Hakika , ya Ubangiji Allah Maɗaukaki , Hukuncinka daidai yake , na adalci ne kuma ! ”
Sai mala'ika na huɗu ya juye abin da yake a tasarsa a rana , sai aka yardar mata ta ƙona mutane da wuta .
Sai matsanancin zafi ya ƙona mutane , har suka zagi sunan Allah , shi da yake da ikon waɗannan bala'i , ba su kuwa tuba sun ɗaukaka shi ba .
Mala'ika na biyar ya juye abin da yake a tasarsa a kursiyin dabbar nan , sai mulkinta ya zama duhu , har mutane suka ciji leɓunansu don azaba ,
suka zagi Allah Mai Sama saboda azabarsu da miyakunsu , ba su kuma tuba da ayyukansu ba .
Mala'ika na shida ya juye abin da yake a tasarsa a babban kogin nan Yufiretis , sai ruwansa ya ƙafe , don a shirya wa sarakuna daga gabas tafarki .
Na kuma ga baƙaƙen aljannu masu kama da kwaɗi gudu uku , suna fitowa daga bakin macijin nan , da bakin dabbar nan , da kuma bakin annabin nan na ƙarya ,
su iskoki ne , aljannu masu yin abubuwan al'ajabi , masu zuwa wurin sarakunan duniya duka , don su tara su saboda yaƙi a babbar ranar nan ta Allah Maɗaukaki .
( “ Ga ni nan a tafe kamar ɓarawo ! Albarka tā tabbata ga wanda yake a zaune a faɗake , yana a saye da tufafinsa , don kada ya tafi tsirara , a ga tsiraicinsa . ” )
Sai suka tattara su a wurin da ake kira Armageddon da Yahudanci .
Mala'ika na bakwai ya juye abin da yake a tasarsa a sararin sama , sai aka ji wata murya mai ƙara daga Haikali , wato , daga kursiyin , ta ce , “ An gama ! ”
Sai aka yi ta walƙiya , da ƙararraki masu tsanani , da aradu , da wata babbar rawar ƙasa irin wadda ba a taɓa yi ba , tun da ɗan adam yake a duniya , gawurtacciyar rawar ƙasa ƙwarai da gaske .
Babban birnin nan kuwa ya rabu gida uku , biranen al'ummai kuma suka fāɗi . Sai Allah ya tuna da Babila mai girma , don ya sa ta , ta sha fushinsa mai tsananin gaske .
Kowane tsibiri ya ɓace , manyan duwatsu ma ba a ƙara ganinsu ba .
Waɗansu manyan ƙanƙara kuma kamar kayan jaki suka faɗo a kan mutane daga sama , har mutane suka zagi Allah , saboda bala'in ƙanƙarar . Bala'in nan da matuƙar bantsoro yake !
Sai ɗaya daga cikin mala'ikun nan bakwai masu tasoshin nan bakwai , ya zo ya yi mini magana , ya ce , “ Zo in nuna maka hukuncin da za a yi wa babbar karuwar nan , wadda take zaune a bisa ruwa mai yawa ,
wadda sarakunan duniya suka yi fasikanci da ita , wadda kuma mazaunan duniya suka jarabtu da yin fasikanci da ita . ”
Sai ya ɗauke ni ya tafi da ni zuwa jeji , Ruhu yana iza ni , sai na ga wata mace a kan wata dabba ja wur , duk jikin dabbar sunayen saɓo ne , tana kuma da kawuna bakwai , da ƙaho goma .
Matar kuwa tana a saye da tufafi masu ruwan jar garura , da kuma ja wur , ta ci ado da kayan zinariya , da duwatsun alfarma , da lu'ulu'u , tana a riƙe da ƙoƙon zinariya a hannunta , cike da abubuwan ƙyama , da ƙazantar fasikancinta .
A goshinta kuma an rubuta wani sunan asiri , “ Babila mai girma , uwar karuwai , uwar abubuwa masu banƙyama na duniya . ”
Sai na ga matar ta bugu da jinin tsarkaka , da kuma jinin mashaidan Yesu . Da na gan ta , sai na yi mamaki ƙwarai da gaske .
Amma mala'ikan ya ce mini , “ Don me kake mamaki ? Zan buɗa maka asirin matar nan , da kuma na dabbar nan mai kawuna bakwai , da ƙaho goma , da take ɗauke da ita .
Dabbar nan da ka gani , wadda dā take nan , a yanzu kuwa ba ta , za ta hawo ne gaga ramin mahallaka , ta je ta hallaka , mazaunan duniya kuma waɗanda tun a farkon duniya , ba a rubuta sunayensu a Littafin Rai ba , za su yi mamakin ganin dabbar , don dā tana nan , a yanzu ba ta , za ta kuma dawo .
Fahimtar wannan abu kuwa , sai a game da hikima . Wato , kawuna bakwai ɗin nan tuddai ne guda bakwai , waɗanda matar take a zaune a kai .
Har wa yau kuma , sarakuna ne guda bakwai , waɗanda biyar daga cikinsu aka tuɓe , ɗaya yana nan , ɗayan bai zo ba tukuna , sa'ad da ya zo kuwa , lalle zamaninsa na lokaci kaɗan ne kawai .
Dabbar da take nan dā , a yanzu kuwa ba ta , ita ce ta takwas , daga cikin bakwai ɗin nan kuma ta fito , za ta kuwa hallaka .
Ƙahonin nan goma kuwa da ka gani , sarakuna goma ne , waɗanda ba a naɗa ba tukuna , amma sa'a ɗaya tak , za a ba su ikon yin mulki tare da dabbar .
Waɗannan ra'ayinsu ɗaya ne , za su kuma bai wa dabbar nan ikonsu da sarautarsu .
Za su yi yaƙi da Ɗan Ragon , Ɗan Ragon kuwa zai cinye su , shi da waɗanda suke tare da shi , kirayayyu , zaɓaɓɓu , amintattu , domin shi ne Ubangijin iyayengiji . ”
Sai mala'ikan nan ya ce mini , “ Ruwan nan da ka gani , a inda karuwar nan take a zaune , jama'a ce iri iri , da taro masu yawa , da al'ummai , da harsuna .
Ƙahonin nan goma kuma da ka gani , wato , su da dabbar nan za su ƙi karuwar , su washe ta , su tsiraita ta , su ci namanta , su ƙone ta ,
domin Allah ya nufe su da zartar da nufinsa , su zama masu ra'ayi ɗaya , su bai wa dabbar nan , mulkinsu , har an cika Maganar Allah .
Matar nan da ka gani kuwa , ita ce babban birnin da yake mulkin sarakunan duniya . ”
Bayan haka , na ga wani mala'ika yana saukowa daga Sama , mai iko da yawa , sai aka haskaka duniya da ɗaukakarsa .
Sai ya yi kira da murya mai ƙarfi , ya ce , “ Ta fāɗi ! Babila mai girma ta fāɗi ! Ta zama mazaunin aljannu , Matattarar kowane baƙin aljani , Da kowane irin ƙazamin tsuntsu , abin ƙyama .
Dukkan al'ummai sun yi tsananin jarabar yin fasikanci da ita , Sarakunan duniya kuma sun yi fasikanci da ita , Attajiran duniya kuma sun arzuta da almubazzarancinta . ”
Sai na ji wata murya daga Sama , tana cewa , “ Ku fito daga cikinta , ya ku jama'ata , Kada zunubanta su shafe ku , Kada bala'inta ya taɓa ku .
Domin zunubanta sun yi tsororuwa , sun kai har Sama , Allah kuwa ya tuna da laifofinta .
Ku saka mata daidai da yadda ta yi , Ku biya ta ninkin ayyukanta , Ku dama mata biyun abin da ta dama muku .
Yadda ta ɗaukaka kanta , ta yi almubazzaranci , Haka ku ma ku saka mata da azaba , da baƙin ciki gwargwadon haka . Tun da yake a birnin zuciyarta ta ce , ‘ Ni sarauniya ce , a zaune nake , Ni ba gwauruwa ba ce , Ba ni da baƙin ciki kuma har abada ! ’
Saboda haka , bala'inta zai aukar mata rana ɗaya , Mutuwa , da baƙin ciki , da yunwa . Za a kuma ƙone ta , Domin Ubangiji Allah da yake hukunta ta Mai Ƙarfi ne . ”
Sarakunan duniya kuma da suka yi fasikanci da zaman almubazzaranci da ita , za su yi mata kuka da kururuwa , in sun ga hayaƙin ƙunarta ,
za su tsaya a can nesa , don tsoron azabarta , su ce , “ Kaitonka ! Kaitonka , ya kai babban birni ! Ya kai birni mai ƙarfi , Babila ! A sa'a ɗaya hukuncinka ya auko . ”
Attajiran duniya kuma suna yi mata kuka suna baƙin ciki , tun da yake , ba mai ƙara sayen kayansu ,
wato , zinariya , da azurfa , da duwatsun alfarma , da lu'ulu'u , da lallausan lilin , da hajja mai ruwan jar garura , da siliki , da jan alharini , da itacen ƙanshi iri iri , da kayan hauren giwa iri iri , da kayan da aka sassaƙa da itace mai tsada , da na tagulla , da na baƙin ƙarfe , da na dutse mai sheƙi ,
da kirfa , da kayan yaji , da turaren wuta , da mur , da lubban , da ruwan inabi , da mai , da garin alkama , da alkama , da shanu , da tumaki , da dawaki , da kekunan doki , da kuma bayi , wato , rayukan 'yan adam .
“ Amfanin da kika ƙwallafa rai a kai , har ya kuɓuce miki , Kayan annashuwarki da na adonki sun ɓace miki , ba kuwa za a ƙara samunsu ba har abada ! ”
Attajiran waɗannan hajjoji da suka arzuta a game da ita , za su tsaya a can nesa don tsoron azabarta , suna kuka , suna baƙin ciki , suna cewa ,
“ Kaito ! Kaiton babban birnin nan ! Wanda dā ya sa lallausan lilin , da tufafi masu ruwan jar garura , da kuma jan alharini , Wanda ya ci ado da kayan zinariya , da duwatsun alfarma , da lu'ulu'u !
Domin a sa'a ɗaya duk ɗumbun dukiyar nan ta hallaka . ” Sai duk masu jiragen ruwa , da masu shiga , da masu tuƙi , da duk waɗanda cinikinsu ya gamu da bahar , suka tsaya a can nesa ,
suna kururuwa da suka ga hayaƙin ƙunarsa , suna cewa , “ Wane birni ne ya yi kama da babban birnin nan ? ”
Har suka tula wa kansu ƙasa suna ta kuka , suna baƙin ciki , suna kururuwa , suna cewa , “ Kaito ! Kaiton babban birnin nan ! Wanda duk masu jiragen ruwa a bahar suka arzuta da ɗumbun dukiyarsa , A sa'a ɗaya ya hallaka .
Ki yi farin ciki saboda an yi masa haka , ya sama ! Ku yi farin ciki , ku tsarkaka da manzanni da annabawa , domin Allah ya rama muku abin da ya yi muku ! ”
Sai wani ƙaƙƙarfan mala'ika ya ɗauki wani dutse kamar babban dutsen niƙa , ya jefa a teku , ya ce , “ Haka za a fyaɗa Babila babban birni , da ƙarfi , ba kuwa za a ƙara ganinta ba .
Ba za a ƙara jin kiɗan masu molo , da mawaƙa , da masu sarewa , da masu bushe-bushe a cikinki ba , Ba kuma za a ƙara ganin mai kowace irin sana'a a cikinki ba , Ba kuma za a ƙara jin niƙa a cikinki ba ,
Fitila ba za ta ƙara haskakawa a cikinki ba , Ba kuma za a ƙara jin muryar ango da amarya a cikinki ba , Don attajiranki , dā su ne ƙusoshin duniya , An kuma yaudari dukkan al'ummai da sihirinki .
Har an tarar hakkin jinin annabawa da na tsarkaka suna a wuyanta , da kuma na duk waɗanda aka kashe a duniya . ”
Bayan wannan na ji kamar wata sowa mai ƙarfi ta ƙasaitaccen taro a Sama , suna cewa , “ Halleluya ! Yin ceto , da ɗaukaka , da iko , sun tabbata ga Allahnmu ,
Don hukuncinsa daidai yake , na adalci ne , Ya hukunta babbar karuwar nan wadda ta ɓata duniya da fasikancinta , Ya kuma ɗauki fansar jinin bayinsa a kanta . ”
Sai suka sāke yin sowa , suna cewa , “ Halleluya ! Hayaƙinta yana tashi har abada abadin . ”
Sai dattawan nan ashirin da huɗu , da rayayyun halittan nan huɗu , suka fāɗi suka yi wa Allah sujada , shi da yake zaune a kan kursiyin , suna cewa , “ Amin . Halleluya ! ”
Sai aka ji wata murya daga kursiyin , tana cewa , “ Ku yabi Allahnmu , ya ku bayinsa , Ku da kuke jin tsoronsa , yaro da babba . ”
Sai na ji kamar wata sowar ƙasaitaccen taro , kamar ƙugin ruwa mai gudu , kamar aradu mai ƙara , suna cewa , “ Halleluya ! Gama Ubangiji Allahnmu Maɗaukaki shi ne yake mulki .
Mu yi ta murna da farin ciki matuƙa , Mu kuma ɗaukaka shi , Domin bikin Ɗan Ragon nan ya zo , Amaryarsa kuma ta kintsa .
An yardar mata ta sa tufafin lallausan lilin mai ɗaukar ido , mai tsabta . ” Lallausan lilin ɗin nan , shi ne aikin adalci na tsarkaka .
Sai mala'ikan ya ce mini , “ Rubuta wannan , ‘ Albarka tā tabbata ga waɗanda aka gayyata , zuwa cin abincin bikin Ɗan Ragon nan . ’ ” Ya kuma ce mini , “ Wannan ita ce Maganar Allah ta gaskiya . ”
Sai na fāɗi a gabansa , don in yi masa sujada , amma , sai ya ce mini , “ Ko kusa kada ka yi haka ! Ni abokin bautarku ne , kai da 'yan'uwanka , waɗanda suke shaidar Yesu . Allah za ke yi wa sujada . ” Domin gaskiyar da Yesu ya bayyana ita ce ta ba da ikon yin annabci .
Sai na ga sama ta dāre , sai ga wani farin doki ! Mahayinsa kuwa ana ce da shi Amintacce , Mai Gaskiya , yana hukunci da adalci , yana kuma yaƙi .
Idanunsa kamar harshen wuta suke , kansa da kambi da yawa , yana kuma da wani suna a rubuce , wanda ba wanda ya sani sai shi .
Yana a saye da riga wadda aka tsoma a jini , sunan da ake kiransa da shi kuma , shi ne Kalman Allah .
Rundunonin Sama , a saye da lallausan lilin fari mai tsabta , suna a biye da shi a kan fararen dawakai .
Daga cikin bakinsa wani kakkaifan takobi yake fitowa , wanda zai sare al'ummai da shi , zai kuwa mallake su da tsanani ƙwarai , zai tattake mamatsar inabi , ta tsananin fushin Allah Maɗaukaki .
Da wani suna a rubuce a jikin rigarsa , har daidai cinyarsa , wato Sarkin sarakuna , Ubangijin iyayengiji .
Sa'an nan na ga wani mala'ika tsaye a jikin rana . Sai kuma ya kira dukkan tsuntsaye da suke tashi a sararin sama , da murya mai ƙarfi , ya ce , “ Ku zo , ku taru wurin babban bikin nan na Allah ,
ku ci naman sarakuna , da naman sarakunan yaƙi , da naman ƙarfafa , da naman dawakai , da na mahayansu , da naman kowa da kowa , wato , na ɗa da na bawa , na yaro da na babba . ”
Sai na ga dabbar nan , da sarakunan duniya , da rundunoninsu , sun taru , don su yaƙi wanda yake kan dokin , da kuma rundunarsa .
Sai aka kama dabbar , da kuma annabin nan na ƙarya tare da ita , wanda ya yi al'ajabai a gabanta , waɗanda da su ne ya yaudari waɗanda suka yarda a yi musu alamar dabbar nan , da kuma waɗanda suka yi wa siffarta sujada . Waɗannan biyu kuwa aka jefa su da ransu a cikin tafkin wuta da ƙibiritu .
Sauran kuwa aka sare su da takobin wanda yake a kan doki , wato , da takobin nan da yake fitowa daga cikin bakinsa . Dukan tsuntsaye kuwa suka ci namansu har suka yi gamba .
Sa'an nan na ga wani mala'ika yana saukowa daga Sama , yana a riƙe da mabuɗin mahallaka , da kuma wata babbar sarƙa a hannunsa .
Sai ya kama macijin nan , wato , macijin nan na tun dā dā , wanda yake shi ne Ibilis , shi ne kuma Shaiɗan , ya ɗaure shi har shekara dubu ,
ya jefa shi mahallakar , ya rufe , ya kuma yimƙe ta da hatimi , don kada ya ƙara yaudarar al'ummai , har dai shekarun nan dubu su ƙare . Bayan wannan lalle ne a sake shi zuwa ɗan lokaci kaɗan .
Sa'an nan na ga kursiyai , da waɗanda aka bai wa ikon hukunci , zaune a kai . Har wa yau , kuma na ga rayukan waɗanda aka fille wa kai saboda shaidar da suka yi wa Yesu , da kuma Maganar Allah , ba su kuwa yi wa dabbar nan da siffarta sujada ba , ba su kuma yarda a yi musu alamarta a goshinsu ko a hannunsu ba , sun sāke rayuwa , sun yi mulki tare da Almasihu har shekara dubu .
Sauran matattu kuwa , ba su sāke rayuwa ba , sai bayan da shekaran nan dubu suka cika . Wannan fa shi ne tashin matattu na farko .
Duk wanda yake da rabo a tashin nan na farko , mai albarka ne , tsattsarka ne . Mutuwa ta biyu ba ta da iko a kan irin waɗannan , amma za su zama firistocin Allah da na Almasihu , su kuma yi mulki tare da shi har shekara dubu .
Bayan shekaran nan dubu sun ƙare , sai a saki Shaiɗan daga ɗaurinsa ,
ya kuma fito ya yaudari al'ummai waɗanda suke kusurwoyin nan huɗu na duniya , wato , Gog da Magog , ya tattara su saboda yaƙi , yawansu kamar yashin teku .
Sai kuma su bazu , su mamaye duk duniya , su yi wa sansanin tsarkaka da ƙaunataccen birni ƙawanya , sai wuta ta zubo daga sama ta lashe su .
Shi kuwa Ibilis mayaudarinsu , sai da aka jefa shi a tafkin wuta da ƙibiritu , a inda dabbar nan da annabin nan na ƙarya suke , za a kuma gwada musu azaba dare da rana har abada abadin .
Sa'an nan na ga wani babban kursiyi fari , da wanda yake a zaune a kai , sai sama da ƙasa suka guje wa Zatinsa , suka ɓace .
Sai na ga matattu manya da yara , a tsaitsaye a gaban kursiyin , aka kuma buɗe littattafai . Sai kuma aka buɗe wani littafi , wanda yake shi ne Littafin Rai . Aka kuwa yi wa matattu shari'a bisa ga abin da yake a rubuce a cikin littattafan , gwargwadon aikin da suka yi .
Sai teku ta ba da matattun da suke a cikinta , mutuwa da Hades kuma sun ba da matattun da suke a gare su , aka kuwa yi wa kowa shari'a gwargwadon aikin da ya yi .
Sa'an nan aka jefa mutuwa da Hades a tafkin nan na wuta . Wannan ita ce mutuwa ta biyu , wato , tafkin wuta .
Duk wanda ba a sami sunansa a rubuuce a Littafin Rai ba , sai a jefa shi a tafkin nan na wuta .
Sa'an nan na ga sabuwar sama da sabuwar ƙasa , don sama ta farko da ƙasa ta farko sun shuɗe , ba kuma sauran teku .
Sai na ga tsattsarkan birni kuma , Sabuwar Urushalima , tana saukowa daga Sama daga wurin Allah , shiryayyiya kamar amaryar da ta yi ado saboda mijinta .
Na kuma ji wata murya mai ƙara daga kursiyin , tana cewa , “ Kun ga , mazaunin Allah na tare da mutane . Zai zauna tare da su , za su zama jama'arsa , Allah kuma shi kansa zai kasance tare da su ,
zai share musu dukkan hawaye . Ba kuma sauran mutuwa , ko baƙin ciki , ko kuka , ko azaba , don abubuwan dā sun wuce . ”
Sai na zaune a kan kursiyin ya ce , “ Kun ga , ina yin kome sabo . ” Ya kuma ce , “ Rubuta wannan , domin maganar nan tabbatacciya ce , gaskiya ce kuma . ”
Sai ya ce mini , “ An gama ! Ni ne Alfa , Ni ne Omega , Ni ne na Farko , Ni ne kuma na Ƙarshe . Duk mai jin ƙishirwa zan ba shi ruwa daga maɓuɓɓugar ruwan rai kyauta .
Duk wanda ya ci nasara , zai ci wannan gādo , wato , in zama Allahnsa , shi kuma ya zama ɗa a gare ni .
Amma matsorata , da marasa riƙon amana , da masu aikin ƙyama , da masu kisankai , da fasikai , da masu sihiri , da masu bautar gumaka , da kuma duk maƙaryata , duk rabonsu tafkin nan ne mai cin wuta da kibiritu , wanda yake shi ne mutuwa ta biyu . ”
Sai kuma ɗaya daga cikin mala'ikun nan bakwai , masu tasoshin nan bakwai , cike da bala'i bakwai na ƙarshe , ya zo ya yi mini magana , ya ce , “ Zo in nuna maka amarya , matar Ɗan Ragon . ”
Sai ya ɗauke ni , Ruhu yana iza ni , ya kai ni wani babban dutse mai tsawo , ya nuna mini tsattsarkan birnin Urushalima yana saukowa daga Sama daga wurin Allah ,
yana tare da ɗaukakar Allah . Hasken birnin yana ƙyalƙyali kamar wani irin nadirin dutse mai daraja , kamar yasfa , garau kamar ƙarau .
Yana da babban garu mai tsawo , da ƙofar gari goma sha biyu , a ƙofofi ɗin da akwai mala'iku goma sha biyu . A jikin ƙofofin kuma an rubuta sunayen kabilan nan goma sha biyu na Isra'ila ,
a gabas , ƙofa uku , a yamma ƙofa uku , a kudu ƙofa uku , a arewa kuma ƙofa uku .
Garun birnin kuwa , tana da dutsen harsashi goma sha biyu , a jikinsu kuma an rubuta sunayen manzannin nan goma sha biyu na Ɗan Ragon .
Shi wanda ya yi mini magana kuwa yana da sandar awo ta zinariya , domin ya auna birnin , da ƙofofinsa , da garunsa .
Birnin murabba'i ne , tsawonsa da fāɗinsa duka ɗaya ne . Sai ya auna birnin da sandarsa , mil dubu da ɗari biyar , tsawonsa , da fāɗinsa da zacinsa , duka ɗaya suke .
Ya kuma auna garunsa , kamu ɗari da arba'in da huɗu ne na mutum , wato , na mala'ika ke nan .
Garun kuwa da yasfa aka gina shi , birnin kuma da zinariya zalla , garau kamar ƙarau .
An kuma ƙawata harsasen garun birnin da kowane irin dutse mai daraja . Yasfa shi ne na farko , na biyu saffir , na uku agat , na huɗu zumurrudu ,
na biyar onis , na shida yaƙutu , na bakwai kirisolat , na takwas beril , na tara tofaz , na goma kirisofaras , na sha ɗaya yakinta , na sha biyu kuma ametis .
Ƙofofin gari goma sha biyun nan kuwa lu'ulu'u ne goma sha biyun , kowace ƙofa da lu'ulu'u guda aka yi ta , hanyar birnin kuwa zinariya ce zalla garau kamar ƙarau .
Ban kuwa ga wani Haikali a birnin ba , domin Haikalinsa Ubangiji Allah Maɗaukaki ne , da kuma Ɗan Ragon .
Birnin kuwa ba ya bukatar rana ko wata su haskaka shi , domin ɗaukakar Allah ita ce haskensa , Ɗan Ragon kuma fitilarsa .
Da haskensa al'ummai za su yi tafiya . Sarakunan duniya za su kawo darajarsu a gare shi .
Ƙofofinsa kuwa ba za a rufe su da rana ba har abada , ba kuwa za a yi dare a can ba .
Za a kuma kawo darajar al'ummai da girmansu a gare shi .
Amma ko kaɗan ba wani abu marar tsarki da zai shiga cikinsa , ko wani mai aikata abin ƙyama ko ƙarya , sai dai waɗanda aka rubuta sunayensu a Littafin Rai na Ɗan Ragon kaɗai .
Sa'an nan , sai ya nuna mini kogin ruwan rai , yana ƙyalli kamar ƙarau , yana gudana daga kursiyin Allah , shi da Ɗan Rago ,
ta tsakiyar hanyar birnin kuma , ta kowane gefen kogin , akwai itatuwan rai masu haihuwar 'ya'ya iri goma sha biyu , kowane wata suna haihuwa , ganyen itatuwan kuwa saboda lafiyar al'ummai ne .
Ba sauran wani abin la'antarwa , amma kursiyin Allah , shi da Ɗan Rago , zai kasance a cikinsa . Bayinsa za su bauta masa ,
za su kuma ga fuskarsa , sunansa kuwa zai kasance a goshinsu .
Ba za a ƙara yin dare ba , ba za su bukaci hasken fitila , ko na rana ba , domin Ubangiji Allah zai haskaka su , za su kuma sha ni'imar Mulki har abada abadin .
Sai ya ce mini , “ Wannan magana tabbatacciya ce , ta gaskiya ce kuma . Ubangiji , Allahn ruhohin annabawa ya aiko mala'ikansa , ya nuna wa bayinsa abin da lalle ne zai auku ba da daɗewa ba . ”
“ Ga shi kuwa , ina zuwa da wuri . Albarka tā tabbata ga wanda yake kiyaye maganar annabcin littafin nan . ”
Ni Yahaya , ni ne na ji , na kuma ga waɗannan abubuwa . Sa'ad da kuwa na ji su , na kuma gan su , sai na fāɗi a gaban mala'ikan da ya nuna mini su , domin in yi masa sujada .
Amma , sai ya ce mini , “ Ko kusa kada ka yi haka ! Ni abokin bautarku ne , kai da 'yan'uwanka annabawa , da kuma waɗanda suke kiyaye maganar littafin nan . Allah za ka yi wa sujada . ”
Ya kuma ce mini , “ Kada ka rufe maganar annabcin littafin nan , domin lokaci ya kusa .
Marar gaskiya yă yi ta rashin gaskiyarsa , fajiri kuwa yă yi ta fajircinsa , adali kuwa yă yi ta aikata adalcinsa , wanda yake tsattsarka kuwa ya yi ta zamansa na tsarki . ”
“ Ga shi , ina zuwa da wuri , tare da sakamakon da zan yi wa kowa gwargwadon abin da ya yi .
Ni ne Alfa , Ni ne Omega , Ni ne na Farko , Ni ne na Ƙarshe . ”
Albarka tā tabbata ga masu wanke rigunansu , domin su sami izinin ɗiba daga itacen rai , su kuma shiga birnin ta ƙofa .
Waɗanda aka hana shiga birnin kuwa , su ne fajirai , da masu sihiri , da fasikai , da masu kisankai , da masu bautar gumaka , da kuma duk wanda yake son ƙarya , yake kuma yinta .
“ Ni Yesu , na aiko mala'ikana a gare ka , da wannan shaida saboda ikilisiyoyi . Ni ne tsatson Dawuda , da zuriyarsa , Gamzaki mai haske . ”
Ruhu da amarya suna cewa , “ Zo . ” Duk wanda ya ji kuwa , yă ce , “ Zo . ” Duk mai jin ƙishirwa ya zo , duk mai bukata , yă ɗibi ruwan rai kyauta .
Ina yi wa duk mai jin maganar annabcin littafin nan kashedi , in wani ya yi wani ƙari a kanta , Allah zai ƙara masa bala'in da aka rubuta a littafin nan .
In kuma wani ya yi ragi a maganar littafin annabcin nan , Allah zai ɗauke rabonsa na itacen rai , da na tsattsarkan birnin , waɗanda aka rubuta a littafin nan .
Shi wanda ya shaida abubuwan nan ya ce , “ Hakika , ina zuwa da wuri . ” Amin ! Zo , ya Ubangiji Yesu .
Alherin Ubangiji Yesu yă tabbata ga dukkan tsarkaka . Amin !
