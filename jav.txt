Iki sarasilahé Yésus Kristus , tedhaké Daud , tedhaké Abraham .
Abraham peputra Ishak , Ishak peputra Yakub , Yakub peputra Yéhuda sasadhèrèké ;
Yéhuda peputra Pèrès lan Zérah , patutan saka Tamar ; Pèrès peputra Hèzron , Hèzron peputra Ram ;
Ram peputra Aminadab , Aminadab peputra Nahason , Nahason peputra Salmon ;
Salmon peputra Boas patutan saka Rahab ; Boas peputra Obèd patutan saka Rut ; Obèd peputra Isai ,
Isai peputra Daud , Daud peputra Salomo , patutan saka tilas bojoné Uria ,
Salomo peputra Réhabéam , Réhabéam peputra Abia , Abia peputra Asa ,
Asa peputra Yosafat , Yosafat peputra Yoram , Yoram peputra Uzia ;
Uzia peputra Yotam , Yotam peputra Akhas , Akhas peputra Hizkia ;
Hizkia peputra Manasyé , Manasyé peputra Amon , Amon peputra Yosia ;
Yosia peputra Yékhonya sasadhèrèké , nalika jaman pambuwangan menyang Babil .
Sawusé jaman pambuwangan menyang Babil , Yékhonya peputra Séaltièl , Séaltièl peputra Zèrubabél ;
Zèrubabél peputra Abihud , Abihud peputra Élyakim , Élyakim peputra Azor ;
Azor peputra Zadok , Zadok peputra Akhim , Akhim peputra Éliud ;
Éliud peputra Éléazar , Éléazar peputra Matan , Matan peputra Yakub ;
Yakub peputra Yusuf bojoné Maria , kang mbabar Yésus , kang sinebut Kristus .
Dadi gunggungé saka Abraham tumeka Daud iku ana patbelas turunan , saka Daud tumeka jaman pambuwangan menyang Babil ana patbelas turunan lan saka jaman pambuwangan menyang Babil tumeka Sang Kristus patbelas turunan .
Anadéné wiyosé Yésus Kristus iku kalakoné mangkéné : Nalika Maria kang ibu lagi pacangan karo Yusuf , sadurungé tunggal sapaturon , tinemu wis ngandheg marga saka Roh Suci .
Sarèhné Yusuf bojoné iku wong mursid sarta ora gelem mirangaké Maria ana ing ngarepé wong akèh , mulané sumedya medhot pacangané kanthi sesidheman .
Nanging bareng lagi duwé gagasan mangkono iku , tumuli ana malaékating Pangéran ngatingali sajroning pangimpèn , dhawuhé , " Hé , Yusuf , tedhaké Daud , aja sumelang anggonmu ngepèk Maria dadi bojomu , awit Putra kang kabobotaké iku marga saka Roh Suci ,
sarta Maria bakal mbabar putra kakung , iku namakna Yésus ; awit iya iku kang bakal ngluwari umaté saka ing dosané . "
Iku mau kabèh kelakon supaya katetepan apa kang kapangandikakaké déning Pangéran lantaran nabi , mangkéné ,
" Lah , sang kenya bakal nggarbini sarta mbabar putra kakung , kang asmané bakal sinebut Imanuèl , tegesé : Allah nunggil kalawan kita . "
Satanginé turu , Yusuf banjur ngèstokaké kayadéné kang kadhawuhaké déning malaékating Pangéran , lan nampani Maria dadi bojoné ,
nanging ora diwori turu , nganti tumekané wus mbabar putra , kang banjur dinamakaké Yésus .
Nalika Yésus wus miyos ana ing Bètlehèm , wilayah Yudéa , yaiku nalika jamané Raja Hérodès , lah ana para pandhita saka Wétan padha teka ing Yérusalèm
lan takon-takon , " Rajanipun tiyang Yahudi ingkang nembé miyos punika wonten ing pundi ? Margi kula sampun sami sumerep lintangipun wonten ing Wétan , déné anggèn kula mriki punika badhé sami sujud wonten ing ngarsanipun . "
Bareng miyarsa kang mangkono iku , Hérodès banget geteré , mangkono uga wong sakutha Yérusalèm kabèh .
Banjur nimbali sakèhé para pangareping imam lan para ahli Torèt bangsa Yahudi , lan padha kadangu ana ngendi Sang Kristus bakal miyos .
Unjuké kang padha kadangu , " Wonten ing Bètlehèm , wilayah Yudéa , awit ingkang sampun kaserat déning nabi , makaten :
Anadéné sira , hé Bètlehèm wilayah Yéhuda , sira iku babar pisan ora kang cilik dhéwé ana ing antarané para kang ngasta papréntahan ing wilayah Yéhuda , amarga saka sira bakal ana panutan miyos , kang bakal ngengon umatingsun Israèl . "
Hérodès banjur nimbali para pandhita mau kanthi sesidheman , padha kadangu kanthi tlesih bab wektu katoning lintangé ;
nuli padha didhawuhi menyang Bètlehèm sarta kaweling , " Padha mangkata , titi-priksanen sing tlesih bab Sang Timur iku , déné samangsa wus ketemu , énggal padha ngaturana uninga marang aku , supaya aku iya bisa mrana nyembah marang Panjenengané . "
Para pandhita sawisé ngrungu dhawuhé raja iku , banjur padha mangkat . Lah nalika iku , lintang kang wis kadeleng ana ing Wétan mau , nuntun lakuné para pandhita nganti tekan papan kang katuju , lan banjur mandheg ing sandhuwuré padunungané Sang Timur .
Bareng weruh lintangé , padha bungah banget .
Banjur padha lumebu ing omah lan ndeleng Sang Timur karo Maria kang ibu , nuli padha sujud nyembah marang Panjenengané . Tumuli padha mbukaki pethiné raja-brana , Padha nyaosaké pisungsung marang Panjenengané arupa mas , menyan lan blendok mur .
Sabanjuré , sarèhné padha diélingaké ing sajroning impèn , supaya aja bali sowan ing ngarsané Hérodès , mula mulihé menyang tanahé padha metu dalan liya .
Sapungkuré para pandhita mau tumuli ana malaékating Pangéran , kang ngatingali marang Yusuf ing sajroning impèn lan dhawuh , " Tangia , Sang Timur lan kang ibu ungsèkna menyang Mesir , sarta manggona ing kana nganti Ingsun paring pangandika marang sira . Awit Hérodès bakal nggolèki Sang Timur lan arep nyédani Panjenengané . "
Yusuf tangi lan ing bengi iku uga nambut Sang Timur dalah kang ibu , tumuli ngungsi menyang Mesir ,
lan manggon ing kana nganti sasédané Hérodès . Mangkono dadiné katetepan apa kang kapangandikakaké déning Pangéran , lantaran nabi , " Saka Mesir anggoningsun nimbali Putraningsun . "
Bareng Hérodès pirsa yèn Panjenengané diapusi , banget dukané , banjur dhawuh matèni sakèhé bocah lanang ing Bètlehèm lan sakubengé , sing umur rong taun sapangisor , manut wektu kang kadangokaké kanthi tlesih marang para pandhita .
Kang mangkono iku , katetepan kang kapangandikakaké lantaran nabi Yérémia ,
" Ana swara kaprungu ing Rama , panangis lan pangadhuh kang banget ; Rahèl nangisi anak-anaké lan emoh kalipur , awit anak-anaké wus padha ora ana . "
Bareng Hérodès wis séda , ana malaékating Pangéran kang ngatingali marang Yusuf ing sajroning impèn ana ing Mesir , kang dhawuh ,
" Tangia , Sang Timur lan kang ibu gawanen bali menyang Israèl , amarga sing padha ngarah sédané Sang Timur wus padha mati . "
Yusuf banjur tangi , nambut Sang Putra lan kang ibu tumuli mangkat menyang Israèl .
Ananging bareng krungu pawarta , yèn Arkhélaus nggentosi kang Rama Hérodès jumeneng raja ing Yudéa , dadi sumelang yèn mrana . Éwadéné sarèhné diparingi pitedah ing sajroning impèn , banjur ngener menyang wilayah Galiléa .
Satekané ing kono , tumuli manggon ing kutha kang aran Nasarèt . Kang mangkono iku supaya katetepan apa kang kapangandikakaké déning para nabi , yèn Yésus bakal kasebut : Wong Nasarèt .
Ing nalika samana Yohanes Pambaptis rawuh ing pasamunan wilayah Yudéa , nggelaraké piwulang , pangandikané ,
" Padha mratobata , amarga Kratoning Swarga wis cedhak ! "
Déné satemené iya panjenengané iku kang kapangandikakaké déning Nabi Yésaya , mangkéné , " Ana swara kang nguwuh-uwuh ana ing pasamunan : Padha nyawisna margining Pangéran , lurung-lurung kagem Panjenengané padha lencengna . "
Yohanes iku agemané kang kagawé wulu unta , sarta apaningset walulang ; kang kadhahar walang lan madu alas .
Banjur diparani déning wong-wong saka Yérusalèm , saka Yudéa kabèh lan saka wilayah sakiwatengené Yordan .
Wong-wong mau tumuli padha dibaptisi déning Yohanes ana ing kali Yordan , kalawan ngakoni dosané .
Nanging bareng panjenengané pirsa para Farisi lan para Saduki padha teka nyuwun kabaptis , banjur padha dipangandikani , mangkéné , " Hé , tetesaning ula bedhudhak , sapa kang marahi kowé nyingkiri bebendu kang bakal teka ?
Yèn mangkono padha metokna woh kang sembada marang pamratobat .
Lan aja padha duwé pikiran , mangkéné : Aku rak padha duwé Rama Abraham . Awit aku pitutur marang kowé , sanadyan saka watu iki Allah kwaos mijilaké anak kanggo trahé Abraham .
Karodéné wadung wis cumawis ing poking wit-witan ; saben wit kang ora metokaké woh kang becik , mesthi kategor lan kacemplungaké ing geni .
Aku iki mbaptisi kowé kabèh nganggo banyu amrih patobatmu , nanging kang bakal rawuh nungka aku , iku luwih kwasa katimbang aku lan mbok nyopot agemé trumpah baé aku ora pantes . Iku bakal mbaptisi kowé kalawan Roh Suci lan geni .
Panjenengané wis ngasta tampah ; panutoné bakal diresiki nganti tapis sarta gandumé bakal diklumpukaké ing lumbung , nanging mrambuté bakal diobong ing geni kang ora kena sinirep . "
Nalika samana Yésus saka Galiléa rawuh ing Yordan murugi Yohanes , karsané supaya dibaptis .
Nanging Yohanes menggak , unjuké , " Kawula ingkang prelu Paduka baptis , lah kok Paduka murugi kawula . "
Nanging Yésus paring wangsulan , pangandikané , " Wis ta , cikbèn saiki mangkono , amarga iya mangkono iku patuté Aku lan kowé padha netepi sakèhé karsané Allah . " Yohanes tumuli sumarah .
Sawisé kabaptis , Yésus banjur mentas saka ing banyu , lah ing kono langit tumuli piyak lan Panjenengané pirsa Rohing Allah tumedhak pindha manuk dara , nedhaki Panjenengané .
Banjur ana swara saka swarga , kang ngandika , " Iki Putraningsun , kang kinasih , kang ndadèkaké keparengingsun . "
Sawusé mangkono Yésus kapurugaké déning Roh menyang ara-ara samun supaya kagodha déning Iblis .
Salebaré siyam patang puluh dina patang puluh bengi , wekasan kraos luwé .
Juru panggodha banjur marek ing ngarsané sarta munjuk marang Panjenengané , mangkéné , " Manawi Panjenengan Putranipun Allah , sumangga séla-séla punika Panjenengan sabdakaken dados roti . "
Nanging Panjenengané paring wangsulan , pangandikané , " Ana tulisan , mangkéné : Uripé manungsa iku ora mung saka roti baé , nanging saka sakèhing sabda kang miyos saka ing lésaning Allah . "
Iblis tumuli nambut Panjenengané menyang kutha Suci lan dijumenengaké ana ing ndhuwur payoné Padaleman Suci ,
banjur munjuk marang Panjenengané , mangkéné , " Manawi Panjenengan Putranipun Allah , sumangga kula aturi anjlog mangandhap , awit wonten seratan makaten : Pangéran bakal ndhawuhi para malaékaté tumrap sira , sarta sira bakal ditadhahi ing tangané , supaya sikilira aja nganti kesandhung ing watu . "
Pangandikané Yésus , " Ana manèh tulisan mangkéné : Sira aja nyoba Pangéran Allahira . "
Iblis banjur nambut Panjenengané manèh munggah ing gunung kang dhuwur banget lan diaturi mirsani sakèhé kraton ing donya dalah kamulyané ,
nuli munjuk mangkéné , " Punika sadaya badhé kula aturaken dhateng Panjenengan , anggeripun Panjenengan karsa sumungkem sujud dhateng kula . "
Yésus banjur ngandika , " Wis , lungaa , sétan ! " Sabab ana tulisan mangkéné : Pangéran Allahira kang kudu sira sembah lan Panjenengané Piyambak kang kudu sira bektèni . "
Iblis banjur ninggalaké Panjenengané ; lah ing kono tumuli ana malaékat-malaékat kang padha marek lan ngladosi Panjenengané .
Nanging bareng Yésus miyarsa pawarta , yèn Yohanes wis kacepeng , Panjenengané banjur tindak sumingkir menyang Galiléa ,
pindhah saka Nasarèt lan dedalem ana ing Kapèrnaum , ing sapinggiring sagara wilayah Zébulon lan Naftali ,
supaya katetepan apa kang kapangandikakaké déning Nabi Yésaya , mangkéné ,
" Tanah Zébulon lan tanah Naftali , dalan menyang ing sagara , ing sabrangé Kali Yordan , Galiléa , panggonané bangsa-bangsa kang ora wanuh marang Allah .
Bangsa kang manggon ing pepeteng , iku wis ndeleng Pepadhang kang gedhé , sarta wong kang padha manggon ing tanah kang kalimputan ing wewayanganing pati , iku wis kaplethèkan Pepadhang . "
Wiwit nalika iku Yésus nggelaraké piwulang , pangandikané , " Padha mratobata , amarga Kratoning Swarga wis cedhak ! "
Nalika pinuju tindak ing sapinggiring Tlaga Galiléa , Panjenengané pirsa wong loro padha sadulur , yaiku Simon kang karan Pétrus karo Andréas saduluré , lagi padha nibakaké jala ing tlaga , amarga padha dadi juru-amèk-iwak .
Panjenengané banjur ngandika marang wong loro iku , dhawuhé , " Payo , padha mèlua Aku , kowé bakal padha dakdadèkaké juru-amèk-wong . "
Sanalika banjur padha ninggal jalané , ndhèrèkaké Panjenengané .
Sabanjuré nalika tindak saka kono , Panjenengané pirsa wong loro manèh , uga padha sadulur , yaiku Yakobus anaké Zébédéus karo Yohanes saduluré , ana ing prau lagi ngréwangi Zébédéus bapakné anggoné nyulami jalané . Panjenengané banjur nimbali wong loro iku .
Sanalika padha ninggalaké prauné lan bapakné , nuli padha ndhèrèkaké Panjenengané .
Yésus tumuli ndlajahi sawilayah Galiléa kabèh , memulang ana ing papan-papan pangibadahé wong kono , sarta nggelaraké Injiling Kraton , apadéné marasaké sarupané lelara lan sarupané memala , kang tinemu ing satengahing bangsa kono .
Pawarta bab Panjenengané iku banjur sumebar ing wilayah Siria kabèh ; sakèhé wong kang nandhang lelara banjur padha digawa menyang ngarsané , kang rupa-rupa lelarané lan sangsarané , wong kasurupan , wong ayan lan wong lumpuh , sarta Panjenengané tumuli marasaké wong-wong iku .
Wong golongan akèh padha gumrudug ndhèrèkaké Panjenengané , saka Galiléa , Dékapolis , Yérusalèm , Yudéa sarta saka sabrangé Yordan .
Bareng Yésus pirsa wong golongan iku , banjur minggah ing gunung lan sawisé lenggah , para sakabaté padha ngadhep ing ngarsané .
Panjenengané tumuli medhar sabda , paring piwulang , pangandikané ,
" Rahayu wong kang mlarat ing budi , awit iku kang padha nduwèni Kratoning Swarga .
Rahayu wong kang prihatin , awit iku kang bakal padha kalipur .
Rahayu wong kang lembah-manah , awit iku kang bakal padha tampa warisan bumi .
Rahayu wong kang kaluwèn lan ngelak marang karsané Allah , awit iku kang bakal padha kawaregan .
Rahayu wong kang ambek-welasan , awit iku bakal padha olèh piwelas .
Rahayu wong kang resik atiné , awit iku bakal padha sumurup marang Allah .
Rahayu wong kang dhemen gawé tentrem , awit iku kang bakal padha kasebut para putraning Allah .
Rahayu wong kang kaaniaya marga nindakaké karsané Allah , awit iku kang padha nduwèni Kratoning Swarga .
Rahayu kowé , menawa kowé diwewada lan dianiaya sarta didakwa nindakaké sarupaning piala kang ora nyata , marga saka Aku .
Padha bungaha lan sukarenaa , sabab gedhé ganjaranmu ana ing swarga , awit iya kaya mangkono anggoné wong-wong padha nganiaya para nabi sadurungé kowé . "
" Kowé iku uyahing bumi . Lah yèn uyah iku ilang asiné , arep diasinaké nganggo apa ? Wus ora ana gunané manèh kajaba mung dibuwang lan diidak-idak ing wong .
Kowé iku pepadhanging jagat . Kutha kang ana ing ndhuwur gunung iku ora kaling-kalingan .
Lan manèh wong nyumed lampu iku ora disèlèhaké ing sangisoré genthong , nanging ditumpangaké ing cagak-lampu , temah madhangi kabèh kang ana ing jero omah iku .
Samono uga padhangmu iya sorotna marang wong , temah padha sumurup marang panggawému kang becik , banjur padha ngluhuraké Ramamu kang ana ing swarga . "
" Kowé aja padha ngira , yèn Aku teka supaya mbatalaké Torèt utawa kitabé para nabi . Tekaku iki ora supaya mbatalaké , nanging nyampurnakaké .
Awit satemené Aku pitutur marang kowé : Nganti langit lan bumi iki sirna , dadia aksara kang cilik dhéwé utawa titik siji baé ora ana kang kabuwang saka ing Torèt , sadurungé iku kabèh kalakon .
Mulané sing sapa mbatalaké salah siji saka pepakoning angger-angger iki , sanadyan kang cilik dhéwé , sarta mulangaké mangkono marang wong , iku bakal kasebut kang cilik dhéwé ana ing Kratoning Swarga . Nanging sing sapa nindakaké lan mulangaké pepakoning Torèt kabèh , iku bakal kasebut kang gedhé ana ing Kratoning Swarga .
Mulané Aku pitutur marang kowé : Menawa anggonmu netepi karsané Allah ora ngungkuli para ngulama lan para Farisi , kowé mesthi ora bakal lumebu ing Kratoning Swarga . "
" Kowé wis padha krungu , yèn wus kapangandikakaké marang para leluhur : Sira aja mematèni , sing sapa mematèni kudu diladèkaké marang pangadilan .
Nanging Aku pitutur marang kowé : Sing sapa nepsu marang saduluré , kudu diladèkaké marang pangadilan ; sing sapa ngunèkaké saduluré : Kapir , kudu diukum déning pangadilan agama , lan sing sapa ngunèkaké : Murtad , kudu kacemplungaké ing naraka murub .
Mulané menawa kowé lagi lumaku nggawa pisungsung menyang misbyah , mangka banjur kèlingan yèn sadulurmu lagi duwé ganjelan ing atiné tumrap kowé ,
pisungsungmu tinggalen ana ing ngarepé misbyah kono , nuli maranana sadulurmu mau , rukuna dhisik , sawisé iku banjur balia , nyaosna pisungsungmu .
Endang rukuna karo lawananmu nalika lagi lumaku bebarengan menyang pangadilan , supaya kowé aja nganti diladèkaké déning lawananmu mau marang jaksa , jaksa banjur masrahaké kowé marang pambantuné , temahan kowé dilebokaké ing pakunjaran .
Satemené Aku pitutur marang kowé : Kowé ora bakal metu saka ing kono , sadurungé kowé nyaur utangmu nganti sah . "
" Kowé wis padha krungu pangandika mangkéné : Sira aja laku jina !
Nanging Aku pitutur marang kowé : Sing sapa mandeng wong wadon kalawan derenging napsu marang dhèwèké , iku wus laku jina sajroning atiné .
Mulané menawa mripatmu tengen dadi jalaraning piala , cuplaken banjur buwangen , amarga luwih becik kélangan salah siji saka péranganing badanmu katimbang badanmu sakojur kacemplungaké ing naraka .
Lan manèh menawa tanganmu tengen dadi jalaraning piala , kethoken banjur buwangen , amarga luwih becik kélangan salah siji péranganing badanmu katimbang badanmu sakojur kacemplungaké ing naraka .
Uga ana pangandika mangkéné : Sing sapa megat bojoné , kudu mènèhi layang pegat .
Nanging Aku pitutur marang kowé : Sing sapa megat bojoné ora jalaran saka laku jina , iku ndadèkaké bojoné laku jina lan sing sapa ngalap bojo wong wadon kang kapegat mau , dadi laku jina . "
" Kowé wis padha krungu , yèn para leluhur padha tampa pangandika mangkéné : Aja nglairaké sumpah palsu , nanging tetepana sumpahira ana ing ngarsaning Pangéran .
Nanging Aku malah pitutur marang kowé : Aja supata babar pisan , dadia demi swarga , awit iku dhamparing Allah ,
dadia demi bumi , awit iku ancik-anciking sampéyané , dadia demi Yérusalèm , awit iku kuthané Nata Agung .
Iya aja supata demi sirahmu , awit kowé ora bisa mutihaké utawa ngirengaké rambutmu saeler baé .
Yèn iya , kandhaa : Iya , yèn ora , kandhaa : Ora . Saluwihé saka iku , asalé saka pangawak dursila . "
" Kowé wis padha krungu pangandika mangkéné : Mripat winales mripat , untu winales untu .
Nanging Aku pitutur marang kowé : Kowé aja nglawan marang wong kang gawé piala marang kowé , malah sapa kang napuk pipimu tengen , pipimu kiwa ulungna pisan .
Lan menawa ana wong kang arep prakaran karo kowé , sedyané ngepèk klambimu , jubahmu pasrahna pisan .
Apadéné menawa kowé dipeksa dikon ngiringaké lakuné wong samil , iringna nganti rong mil .
Yèn ana wong njejaluk marang kowé , wènèhana lan aja nulak wong kang arep utang marang kowé . "
" Kowé iya wis padha krungu pangandika : Sira tresnaa marang sapepadhanira lan sengita marang mungsuhira !
Nanging aku malah pitutur marang kowé : Padha tresnaa marang mungsuhmu ; wong kang nganiaya kowé padha dongakna slamet ,
sarana mangkono kowé padha dadi putrané Ramamu kang ana ing swarga , kang mlethèkaké srengéngé marang wong ala lan wong becik , sarta nurunaké udan marang wong kang ambek adil lan kang ora .
Déné menawa kowé tresna marang wong kang nresnani kowé , iku kowé olèh pituwas apa ? Para juru-mupu-béya rak ya tumindak mangkono , ta ?
Lan menawa kowé awèh salam mung marang sadulur-sadulurmu baé , kaluwihanmu apa ? Wong kang ora wanuh marang Allah rak ya tumindak mangkono , ta ?
Mulané kowé padha sampurnaa , kaya Ramamu ing swarga iya sampurna . "
" Padha diéling , aja padha nglakoni kamursidanmu ana ing sangareping wong , supaya katona ing wong iku , awit yèn mangkono , kowé ora bakal nampa ganjaran apa-apa saka Ramamu kang ana ing swarga .
Mulané yèn kowé dedana , aja kokwara-warakaké kaya adaté para wong lamis ana ing sinagogé-sinagogé lan ing lurung-lurung , pamrihé supaya dialem ing wong . Satemené Aku pitutur marang kowé , iku wus padha tampa pituwasé .
Nanging menawa kowé dedana , tanganmu kiwa aja nganti sumurup apa kang ditindakaké tanganmu tengen .
Dadi anggonmu dedana iku aja nganti katon ; Ramamu kang nguningani tindakmu kang ora katon iku , bakal paring piwales marang kowé . "
" Déné menawa kowé padha ndedonga , aja kaya para wong lamis , amarga wong iku padha seneng ndedonga adeg-adegan ana ing papan-papan pangibadah lan ing pojok-pojoking lurung , pamrihé supaya katona ing wong . Satemené Aku pitutur marang kowé : Wong iku wus padha tampa pituwasé .
Nanging menawa kowé ndedonga , lumebua ing kamarmu , lawangé inebna , banjur ndedongaa marang Ramamu kang ora katon . Déné Ramamu kang pirsa tindakmu kang ora katon iku bakal paring piwales marang kowé .
Apamanèh , sajroné ndedonga , aja nganggo tembung akèh-akèh kaya adaté wong kang ora wanuh marang Allah , awit iku padha nduwèni pangira , yèn marga saka akèhing tetembungané , pandongané bakal katrimah .
Dadi aja tiru-tiru wong iku , awit Ramamu pirsa apa sing kokbutuhaké , sadurungé kowé matur .
Marga saka iku ndedongaa mangkéné : Dhuh , Rama kawula ingkang wonten ing swarga , Asma Paduka mugi kasucèkaken .
Kraton Paduka mugi rawuh . Karsa Paduka mugi kalampahan wonten ing bumi kadosdéné wonten ing swarga .
Kawula mugi kaparingan rejeki kawula sacekapipun ing dinten punika .
Saha Paduka mugi ngaputen kalepatan kawula , kadosdéné kawula inggih ngapunteni tetiyang ingkang kalepatan dhateng kawula .
Punapa déné kawula mugi sampun ngantos katandukaken dhateng panggodha , nanging mugi sami Paduka uwalaken saking piawon . [ Awitdéné Paduka ingkang kagungan Kraton saha wisésa tuwin kamulyan ing salami-laminipun . Amin . ]
Sabab , menawa kowé padha ngapura kaluputaning wong , Ramamu ing swarga iya bakal ngapura marang kowé .
Nanging menawa kowé ora ngapura marang wong , Ramamu iya bakal ora ngapura kaluputanmu . "
" Anadéné menawa kowé padha pasa , ulatmu aja kokgawé aclum kaya para wong lamis , awit iku padha nyengungusaké ulaté , supaya wong-wong padha weruh yèn lagi pasa . Satemené Aku pitutur marang kowé : iku wus padha tampa pituwasé .
Nanging kowé menawa pasa , sirahmu lenganana lan raupa ,
supaya anggonmu pasa aja ketara marang wong , ngemungna kauningan ing Ramamu kang ana ing papan pasingidan . Ramamu kang pirsa sajroning pasingidan iku bakal paring piwales marang kowé . "
" Aja padha nglumpukaké bandha ana ing donya ; ana ing donya bandha bakal karusak déning renget lan taiyèng , apadéné dibabah lan dicolong déning maling .
Nanging padha nglumpukna bandha ing swarga , ana ing swarga bandha ora karusak dadia déning renget utawa déning taiyèng , sarta ora dibabah lan dicolong déning maling .
Amarga ing ngendi dunungé bandhamu , iya ana ing kono dunungé atimu .
Diyaning badan iku mripat ; menawa mripatmu waras , badanmu sakojur kapadhangan .
Nanging menawa mripatmu cacad , badanmu dadi peteng kabèh . Dadi menawa pepadhang kang ana ing kowé dadi peteng , saiba ta petengé iku . "
" Ora ana wong kang bisa ngawula marang bendara loro , awit ora wurung bendarané kang siji bakal disengiti ; sijiné ditresnani , utawa bakal nengenaké marang kang siji lan nyepèlèkaké marang sijiné . Kowé ora bisa ngawula marang Allah lan marang Mamon .
Mulané Aku pitutur marang kowé : Aja padha sumelang ing bab uripmu , bab apa kang bakal kokpangan utawa kokombé , lan bab badanmu , apa kang bakal kokanggo . Ajiné urip iku apa ora ngungkuli pangan , lan ajiné badan apa ora ngungkuli sandhangan ?
Padha delengen manuk-manuk ing awang-awang , padha ora nyenyebar lan ora derep , sarta ora tetandho ana ing lumbung , éwadéné padha kaparingan pakan déning Ramamu kang ana ing swarga . Apa kowé ora kinacèk luwih banget katimbang karo manuk-manuk iku ?
Sapa ta panunggalanmu kang bisa nyambungi umuré saasta baé marga saka sumelang ?
Mangkono manèh yagéné kowé padha sumelang bab sandhang-panganggo ? Padha nyawanga kembang bakung ing ara-ara anggoné tumuwuh , ora nganggo nyambut-gawé lan ngantih .
Éwadéné Aku pitutur marang kowé : Sanadyan Salomo sajroné sagunging kaluhurané , pangagemané ora madhani salah sijining kembang iku .
Mulané yèn suket ing ara-ara kang dina iki isih ana , sésuk diobong , iku dipanganggoni nganti kaya mangkono déning Allah , saya manèh kowé , hèh , wong kang cupet ing pangandel !
Awit saka iku aja padha sumelang kanthi calathu : Apa kang padha dakpangan ? Utawa : Apa kang padha dakombé ? Lan manèh : Apa kang padha daksandhang ?
Awit iku kabèh diupaya déning bangsa-bangsa kang ora wanuh marang Allah ; kowé aja mangkono , awit Ramamu ing swarga wus pirsa , yèn iku mau kabèh dadi kabutuhanmu .
Ananging Kratoning Allah lan apa kang dadi karsané , iku padha upayanen dhisik , nuli samubarang iku mau kabèh bakal kaparingaké marang kowé .
Mulané aja padha sumelang ing bab dina sésuk , amarga dina sésuk iku kadunungan kasusahan dhéwé . Kasusahan sadina , wus cukup kanggo sadina . "
" Aja padha netepaké luputing wong , supaya kowé aja ditetepaké luputmu .
Amarga wewaton kang kokanggo ngukumi , yaiku kang bakal dianggo ngukumi kowé . Sarta takeran kang kokanggo nenaker , yaiku kang bakal dianggo naker kowé .
Kepriyé déné kowé weruh tatal kang ana ing mripaté sadulurmu , mangka glondhong kang ana ing mripatmu dhéwé , kowé kok ora weruh ?
Kepriyé déné kowé kok bisa kandha karo sadulurmu : Mara , tatal sing ana ing mripatmu iku dakilangané , mangka mripatmu dhéwé ana glondhongé ?
Hé , wong lamis , ilangana dhisik glondhong sing ana ing mripatmu , mengko kowé bakal kanthi pramana anggonmu ngilangi tatal sing ana ing mripaté sadulurmu . "
" Barang kang suci aja kokwènèhaké marang asu , lan mutiyaramu aja kokuncalaké marang ngarepé babi , supaya ora diidak-idak sarta banjur minger nyronggot kowé . "
" Padha nyenyuwuna , temah bakal kaparingan . Padha golèk-golèka , temah bakal nemu . Padha thothok-thothoka , temah bakal kawenganan .
Sabab saben wong kang nyuwun , tampa , sing golèk , nemu lan sing thothok-thothok iku kawenganan lawang .
Apa ana panunggalanmu kang dijaluki roti anaké , kok mènèhi watu ,
utawa yèn dijaluki iwak , kok mènèhi ula ?
Dadiné yèn kowé kang ala padha mangerti ing bab pawèwèh kang becik marang anak-anakmu , saya manèh Ramamu kang ana ing swarga , mesthi peparing kang becik marang wong sing padha nyenyuwun marang Panjenengané . "
" Mulané sabarang panggawé sing kokkarepaké ing bab tumindaké wong marang kowé , iku iya tindakna uga marang wong , awit iya mangkono iku surasané Torèt lan kitabé para nabi .
Padha lumebua liwat ing lawang kang ciyut , awit amba lawangé lan jembar dalané kang anjog ing karusakan , mangka akèh wong kang padha metu ing kono .
Kosok-baliné ciyut lawangé lan rupit dalané kang anjog ing urip , mangka mung sathithik wong kang nemu iku . "
" Sing waspada marang para nabi palsu , kang padha nekani kowé nganggo nylamur kaya wedhus gèmbèl , mangka sajatiné iku asu ajag kang galak .
Bakalé kowé bisa nitik marang bab mau saka wohé . Apa ana wong ngundhuh anggur saka thethukulan eri , utawa woh anjir saka rerungkudan ?
Dadiné wit kang becik metokaké woh becik , wit kang geringen wohé iya ora apik .
Wit kang becik ora bisa metokaké woh kang ala , lan wit kang geringen ora bisa metokaké woh kang becik .
Sarupané wit kang ora metokaké woh kang becik , mesthi kategor lan banjur kacemplungaké ing geni .
Dadiné wong-wong mau bakal katitik saka wohé .
Kang bakal lumebu ing Kratoning Swarga iku dudu angger wong kang ngucap marang Aku : Gusti , Gusti , nanging mung wong kang nglakoni karsané Ramaku kang ana ing swarga .
Ing dina wekasan bakal akèh wong kang padha matur marang Aku : Gusti , Gusti , punapa kawula mboten sampun medhar wangsit atas asma Paduka , sarta sampun nundhungi dhemit atas asma Paduka , punapa malih sampun ngawontenaken mukjijat kathah atas asma Paduka ?
Ing waktu iku bakal padha dakblakani mangkéné : Aku durung tau wanuh karo kowé . Padha sumingkira saka ing ngarepku , hé , wong kang padha duraka . "
" Mulané saben wong kang ngrungokaké tembungku iku mau lan banjur dilakoni , iku kayadéné wong wicaksana , kang ngadegaké omahé ana ing sandhuwuré watu padhas .
Bareng udan deres , banjur banjir sarta ana angin gedhé , kang nempuh omah mau , nanging ora ambruk , amarga katalesan ing watu padhas .
Nanging saben wong kang ngrungokaké tembungku iku mau mangka ora dilakoni , iku upamané kaya wong kang bodho , kang ngadegaké omahé ana ing sandhuwuré wedhi .
Bareng udan deres , terus banjir , sarta ana angin gedhé kang nempuh , omah mau banjur ambruk lan banget rusaké . "
Kacarita , bareng Yésus wis mungkasi pangandikané iku mau , wong kabèh padha gumun banget marang piwulangé ,
jalaran anggoné mulang kaya kang kagungan pangwasa , ora kaya para ahli Torèt .
Sawisé Yésus tumedhak saka ing gunung , wong golongan pirang-pirang padha ngetut buri Panjenengané .
Lah ing kono ana wong lara kusta marek sarta sujud marang Panjenengané , unjuké , " Gusti , manawi Paduka karsa , inggih tamtu saged mbirat najis kawula . "
Panjenengané nuli mulungaké astané , ndemèk wong mau sarta ngandika , " Aku karsa , birata najismu . " Padha sanalika iku kabirat kustané temahan dadi resik .
Yésus banjur ngandika marang wong mau , dhawuhé , " Poma bab iki aja kokkandhakaké marang sapa-sapa . Wis lungaa , awakmu tuduhna marang imam lan saosa kurban , sing dipréntahaké déning Musa , minangka paseksi marang wong . "
Nalika Yésus lumebet ing kutha Kapèrnaum , ana sawijining opsir panatus marek ing ngarsané sarta darbé atur panyuwun , unjuké ,
" Gusti , réncang kawula sakit lumpuh , nggluntung wonten ing griya , langkung sanget anggènipun ngraosaken sakit . "
Panjenengané banjur ngandika , " Aku dakmrana , dakwarasné . "
Nanging atur wangsulané opsir mau , unjuké , " Gusti , kawula mboten pantes nampèni Paduka wonten ing gubug kawula , mugi karsa ngandika satembung kémawon , réncang kawula tamtu lajeng saras .
Amargi kawula piyambak punika tiyang ingkang kaerèh lan inggih ngerèh prajurit . Manawi kawula akèn dhateng ingkang satunggal : Lungaa ! lajeng késah ; utawi dhateng sanèsipun : Mrénéa ! inggih lajeng dhateng . Tuwin dhateng réncang-tumbasan kawula : Iku lakonana ! inggih lajeng dipun lampahi . "
Bareng Yésus miyarsa kang mangkono iku , Panjenengané kaéraman , banjur ngandika marang kang padha ndhèrèkaké , " Satemené Aku pitutur marang kowé : Pangandel kang saméné gedhéné iki Aku durung tau tumon ana ing satengahing bangsa Israèl .
Aku pitutur marang kowé : Bakal akèh wong kang teka saka ing wétan lan ing kulon kang padha mèlu kembul bujana karo Abraham , Ishak lan Yakub ana ing Kratoning Swarga ,
mangka para putraning Kraton bakal padha kabuwang menyang pepeteng ing jaba , ing kono bakal ana tangis lan keroting untu . "
Yésus banjur ngandika marang opsir panatus mau , " Wis , mundura , katekana kaya kang dadi pangandelmu . " Sanalika iku uga abdiné waras .
Bareng Yésus rawuh ing omahé Pétrus , Panjenengané pirsa embokné maratuwa nggluntung ana ing paturon , lara panastis .
Tumuli didemèk tangané , panasé banjur ilang , nuli ngladèni tamuné .
Soréné akèh wong kang padha kesurupan sétan kang padha digawa menyang ngarsané Yésus . Sétané padha ditundhungi sarana pangandika lan sarupané wong kang nandhang lelara padha disarasaké .
Bab iki kelakoné supaya katetepana apa kang kapangandikakaké déning Nabi Yésaya , " Panjenengané wus ngrembat karingkihan kita lan nyanggi lelara kita . "
Bareng Yésus pirsa wong golongan padha ngrubung Panjenengané , banjur dhawuh supaya padha nyabrang .
Nuli ana sawijining ahli Torèt kang marek sarta munjuk , " Guru , kula badhé ngetut wingking Panjenengan dhateng pundia kémawon tindak Panjenengan . "
Yésus ngandika , " Asu-wawar padha duwé rong , lan manuk ing awang-awang padha duwé susuh , nanging Putraning Manungsa ora duwé panggonan kanggo nyèlèhaké sirahé . "
Wong liyané , yaiku salah sijining muridé , matur marang Panjenengané , " Gusti , kawula mugi Paduka parengaken késah rumiyin badhé ngubur bapa kawula . "
Nanging Yésus ngandika , " Kowé mèlua Aku , déné wong mati cikbèn padha ngubur wong mati panunggalané . "
Yésus banjur minggah ing prau , para sakabaté padha ndhèrèk .
Dumadakan ana prahara ing sagara kono , prauné nganti ketungkeban ing ombak , nanging Yésus saré .
Para sakabaté tumuli padha marek mungu , unjuké , " Dhuh , Gusti , nyuwun tulung , kawula sami katiwasan . "
Panjenengané banjur ngandika marang para sakabat , dhawuhé , " Yagéné kowé padha wedi , hé , wong kang cupet ing pangandel ? " Panjenengané banjur jumeneng lan ndukani angin sarta sagara , tumuli sirep .
Wong-wong padha gumun , pangucapé , " Iki wong apa ta , déné dalah angin lan sagara kok iya padha ngéstokaké dhawuhé ! "
Bareng Panjenengané wis mentas ing sabrang , yaiku ing wilayahé wong Gadhara tumuli dipethukaké wong loro kang padha kasurupan dhemit , tekané saka ing pakuburan sarta banget mutawatiri , nganti ora ana wong siji-sijia sing wani liwat ing dalan kono .
Lah tumuli sakaroné padha nguwuh seru , unjuké , " Prekawisipun punapa ta Panjenengan kaliyan kawula , dhuh , Putranipun Allah ? Punapa rawuh Panjenengan badhé misakit kawula sadèrènging mangsanipun ? "
Sawatara adoh saka ing kono ana babi sapantha gedhé , kang lagi diengon .
Dhemité nuli padha duwé panyuwun marang Panjenengané , unjuké , " Manawi kawula sami Paduka dhawuhi késah , mugi kawula kadhawuhana manjing ing babi sapantha punika . "
Panjenengané banjur ngandika , " Padha lungaa ! " Banjur padha metu lan manjing ing babi-babi mau . Babi sapantha iku kabèh nuli padha mlayu gumrudug medhun saka ing èrèng-èrènging jurang , ambyur ing sagara temahan padha mati klelep ana ing banyu .
Kang padha ngengon babi mau padha mlayu sarta bareng wis tekan kutha , padha nyritakaké lelakon iku mau kabèh , uga bab wong-wong kang kapanjingan dhemit mau .
Lah ing kono wong sakutha padha metu methukaké Yésus lan bareng wis padha weruh Panjenengané , padha nyuwun kanthi adreng , supaya Panjenengané karsa nilar wilayahé .
Yésus tumuli minggah ing prau banjur nyabrang lan rawuh ing kuthané piyambak .
Banjur ana wong lumpuh nggluntung ing paturon diusung menyang ngarsané . Bareng Yésus pirsa pangandelé wong-wong iku , nuli ngandika marang kang lumpuh , " Hé , nggèr , diteguh atimu , dosamu wis kaapura . "
Lah tumuli ana ahli Torèt sawatara sing padha ngunandika , " Wong iku nyenyamah marang Allah . "
Nanging Yésus pirsa kang dadi panggraitané wong-wong mau , mulané banjur ngandika , " Yagéné kowé padha duwé panggraita kang ala ana ing atimu ?
Gampang endi kandha : Dosa-dosamu wis diapura , karo kandha : Ngadega lan lumakua ?
Nanging supaya kowé padha mangerti , yèn Putraning Manungsa duwé pangwasa ngapura dosa ana ing bumi iki , " -- banjur ngandika marang kang lumpuh -- : " Ngadega , paturonmu angkaten lan muliha ! "
Wongé iya banjur ngadeg lan mulih .
Wong golongan bareng padha ndeleng bab iku , padha wedi lan banjur padha ngluhuraké Allah , kang wis paring pangwasa nganti samono marang manungsa .
Sawusé Yésus jengkar saka ing kono , banjur pirsa wong kang jenengé Matius linggih ing pabéyan iku , nuli dipangandikani , " Mèlua Aku ! " Matius banjur ngadeg lan ndhèrèkaké Panjenengané .
Kacarita nalika Yésus lenggah dhahar ana ing omahé , ana juru-narik-pajeg akèh lan wong-wong dosa kang padha teka ndhèrèk dhahar kalawan Yésus dalah para sakabaté .
Bareng para Farisi weruh kang mangkono iku , banjur kandha marang para sakabaté , " Yagéné gurumu kok mangan bebarengan karo juru-narik-pajeg lan wong dosa ? "
Yésus midanget , nuli ngandika , " Wong waras iku ora butuh dhokter , sing butuh iku wong sing lara .
Wis , padha sumingkira , padha sinaua ngerti isining pangandika , kang surasané : Kang sunkarsakaké iku dudu kurban , nanging kawelasan . Sabab tekaku iki ora ngundang wong mursid , nanging wong dosa . "
Kacarita para sakabaté Yohanes padha sowan ing ngarsané Yésus , lan munjuk , " Kawula kaliyan tiyang Farisi sami netepi siyam , nanging para sakabat kok mboten ? "
Yésus banjur paring wangsulan marang wong-wong iku , " Apa iya bisa para dhayohé bawahan manton padha susah-susah sasuwéné pengantèné isih ana ? Nanging bakal ana wektuné , pengantèn iku kabedhol , ing kono bakal padha pasa .
Lan uga ora ana wong nambal sandhangan lawas nganggo suwèkan anyar , awit tambalané iku bakal nyuwèkaké sandhangan mau , temahan malah saya amba bedhahé .
Mangkono anggur kang anyar iku iya ora diwadhahi ing kanthong kulit kang lawas , amarga yèn mangkono kanthong kulité mesthi bedhah , angguré banjur wutah , kanthong kulité rusak . Nanging anggur kang anyar iku diwadhahi ing kanthong kulit anyar , dadi loro-loroné tetep kanggo ing gawé . "
Sajroné Yésus ngandika mangkono iku , nuli ana lelurahing papan pangibadah kang marek sujud lan matur , " Anak kawula èstri saweg kémawon tilar donya éwasemanten mugi Paduka karsa rawuh saha numpangi asta , tamtu badhé gesang malih . "
Yésus banjur jumeneng sarta tedhak bebarengan karo lurah mau kanthi para sakabaté .
Nalika iku ana wong wadon kang lara nggrajag getih wus rolas tahun lawasé , kang nyedhaki Panjenengané saka ing buri lan ndemèk gombyoking jubahé .
Amarga duwé osik mangkéné , " Angger aku bisa ndemèk jubahé , mesthi waras . "
Nanging Yésus banjur minger , mirsani wong wadon iku mau sarta ngandika , " Diteteg atimu , nggèr , pracayamu kang mitulungi kowé . " Wiwit ing nalika iku wong wadon mau dadi waras .
Bareng Yésus rawuh ing omahé lelurah mau , sarta pirsa panyuling lan wong golongan kang padha ribut ,
banjur ngandika , " Wis , padha sumingkira ; bocahé ora mati , mung lagi turu . " Nanging wong-wong padha nggeguyu Panjenengané .
Sawisé wong golongan iku padha sumingkir , Panjenengané nuli lumebet sarta ngasta tangané si bocah . Bocahé banjur tangi .
Pawartané lelakon iku banjur sumebar ing satanah kono kabèh .
Nalika Yésus nglajengaké tindaké saka ing kono , ana wong wuta loro padha nututi lan nywara sora , unjuké , " Dhuh , tedhakipun Daud , kawula mugi Paduka welasi . "
Bareng Panjenengané wis lumebet ing dalem , wong wuta mau padha marek ing ngarsané , Yésus banjur ngandika marang wong-wong mau , " Apa kowé padha ngandel yèn Aku bisa nindakaké mangkono ? " Atur wangsulané , " Inggih , Gusti , kawula sami pitados . "
Panjenengané banjur ndhumuki mripaté wong-wong mau sarta ngandika , " Padha katekana kaya kang dadi pangandelmu . "
Mripaté banjur kaelèkaké . Yésus banjur manti-manti marang wong-wong mau , " Poma , aja nganti bab iki kaweruhan ing wong . "
Éwasamono saunduré tumuli padha nyuwuraké Panjenengané ana ing sawratané wilayah kono kabèh .
Saunduré wong-wong mau banjur ana wong bisu kapanjingan sétan kang kairid ing ngarsané Yésus .
Bareng sétan wis ditundhung , kang bisu mau bisa guneman . Wong-wong padha kaéraman kabèh , pangucapé , " Kang kaya mangkono iku durung tau kelakon ana ing Israèl . "
Nanging ujaré para Farisi , " Anggoné nundhungi sétan iku kanthi pangwasané panggedhéning para dhemit . "
Yésus tumuli tindak ndlajahi sakèhing kutha lan désa , memulang ana ing papan-papan pangibadahé sarta nggelaraké Injilé Kraton , apadéné nyarasaké sakèhing lelara lan memala .
Bareng Panjenengané pirsa wong golongan iku , trenyuh banget panggalihé marga saka welas ; awit wong-wong mau padha katon sayah lan ora kopèn kaya wedhus kang ora ana pangoné .
Panjenengané banjur ngandika marang para sakabaté , " Panèné gedhé , nanging kang derep mung sathithik .
Mulané padha nyuwuna marang Gusti kang kagungan panèn , supaya karsa maringi wong derep kanggo panènané iku . "
Yésus tumuli nimbali sakabaté rolas sarta padha diparingi pangwasa nundhungi sétan lan nyarasaké sarupaning lelara lan sarupaning memala .
Déné jenengé para rasul rolas mau yaiku : Kang wiwitan Simon kang karan Pétrus , lan Andréas saduluré , Yakobus anaké Zébédéus , lan Yohanes saduluré ,
Filipus lan Bartoloméus , Tomas lan Matius juru-narik-pajeg , Yakobus anaké Alféus , lan Tadéus ,
Simon wong Zélot lan Yudas Iskariot , kang ngulungaké Panjenengané .
Wong rolas mau padha diutus déning Yésus sarta diparingi piweling mangkéné , " Kowé aja padha nyimpang menyang dalané wong kang ora wanuh marang Allah lan aja lumebu ing kuthané wong Samaria ,
nanging luwih becik padha maranana wedhus-wedhusé Banisraèl kang padha ketriwal .
Padha mangkata lan padha memulanga mangkéné : Kratoning Swarga wus cedhak .
Wong lara padha warasna , wong mati tangèkna , biraten najisé wong lara kusta ; sétan-sétan padha tundhungana . Kowé wis padha nampani kanthi lelahanan , mulané wènèhna kanthi lelahanan uga .
Aja padha nggawa emas utawa salaka lan tembaga ana ing sabukmu .
Aja padha nggawa sangu kanggo ana ing dalan ; aja nggawa kotang rangkep utawa trumpah . Sabab wong nyambut-gawé iku wis sapantesé yèn tampa pituwas .
Menawa kowé lumebu ing kutha utawa ing désa , golèka wong kang pantes , banjur manggona ana ing kono nganti salungamu .
Menawa kowé lumebu ing omahé wong , ulukana salam .
Menawa kanthi pantes nampani salammu , salammu tumanduk marang wong-wong iku , nanging menawa ora pantes , salammu iku bali marang kowé manèh .
Déné yèn ana wong kang ora nampani kowé lan ora ngrungokaké tetembunganmu , endang lungaa lan metua saka omah utawa kutha kono , sarta ketabna lebuné sikilmu .
Satemené Aku pitutur marang kowé : Bésuk ing dina pangadilan kang sinangga déning Sodom lan Gomora bakal luwih ènthèng katimbang karo kutha iku . "
" Lah kowé padha dakutus kayadéné wedhus gèmbèl menyang ing satengahing asu ajag , mulané dingati-ati kaya ula lan dibarès kaya manuk dara .
Nanging sing waspada marang wong kabèh ; sabab ana kang bakal ngladèkaké kowé marang pradata agama , kang banjur nggitiki kowé ana ing papan-papan pangibadahé .
Lan marga saka Aku , kowé bakal padha diirid menyang ngarsané para kang padha ngasta pangwasa lan para raja , minangka paseksi tumrap wong-wong mau lan tumrap para wong kang ora wanuh marang Allah .
Anadéné menawa kowé padha kelakon diladèkaké , aja padha sumelang ing bab kepriyé lan apa kang bakal kokaturaké , amarga ing sanalika iku uga kowé bakal kaparingan apa kang prelu kokaturaké .
Awit dudu kowé kang celathu , nanging Rohé Ramamu kang ngandika lantaran kowé .
Sadulur bakal masrahaké padha sadulur marang paukuman pati , samono uga bapa masrahaké anaké , lan anak-anak bakal padha wani marang wong-tuwané lan banjur dipatèni .
Lan kowé bakal disengiti ing wong kabèh marga saka Aku ; nanging sing sapa mantep tumeka ing wekasan , bakal slamet .
Menawa kowé dianiaya ana ing sawijining kutha , padha ngungsia menyang kutha liyané ; awit satemené Aku pitutur marang kowé : Sadurungé kowé ndlajahi kutha-kutha Israèl kabèh , Putraning Manungsa wus rawuh .
Mungguh sakabat iku ora ngungkuli guruné , utawa abdi iya ora ngungkuli bendarané .
Tumraping sakabat wis cukup , yèn nganti karengkuh padha kaya guruné , lan tumrap abdi , yèn karengkuh padha kaya bendarané . Menawa kang duwé omah disebut Bèèlzebul , apa manèh brayaté saomah .
Mulané wong iku aja padha kokwedèni , awit ora ana barang kang kasasaban , kang ora bakal kawiyak , lan ora ana barang kang kadhelikaké , kang bakal ora kaweruhan .
Apa kang dakpituturaké ana ing petengan , iku kandhakna ana ing padhangan ; lan apa kang kokrungokaké kanthi bisik-bisik , iku padha wartakna saka ing payon-payon .
Aja wedi marang wong-wong kang bisa matèni raga , nanging ora bisa matèni nyawa , aluwung wedia marang Panjenengané , kang bisa ngrusak karo-karoné ana ing naraka , iya jiwamu iya ragamu .
Manuk glathik loro apa ora mung payu saasarion ? Éwadéné siji baé ora ana kang tiba ing lemah , yèn ora saka karsané Ramamu .
Mangka kowé iku , malah dalasan rambutmu wis padha diétung kabèh .
Mulané aja padha wedi , amarga ajimu iku ngluwihi manuk glathik pirang-pirang .
Saben wong kang ngakoni Aku ana ing ngarepaning manungsa , iku iya bakal dakakoni ana ing ngarsané Ramaku kang ana ing swarga .
Nanging sing sapa nyélaki Aku ana ing ngarepaning manungsa , iku iya bakal daksélaki ana ing ngarsané Ramaku kang ana ing swarga . "
" Kowé aja padha ngira , yèn tekaku nggawa pirukun ana ing bumi . Tekaku iku ora nggawa pirukun nanging pedhang .
Sabab tekaku iku njalari wong crah karo bapakné , anak wadon karo embokné ; mantu wadon karo embokné maratuwa ,
karodéné mungsuhé wong yaiku para kang nunggal saomah kabèh .
Sing sapa nresnani bapa utawa biyungé nganti ngungkuli Aku , iku ora pantes tumraping Aku , lan sing sapa nresnani anaké lanang utawa wadon ngungkuli Aku , iku ora pantes tumraping Aku .
Sing sapa nampani ora manggul salibé lan ngetut-buri marang Aku , iku ora pantes tumraping Aku .
Sing sapa ngéman nyawané , bakal kélangan nyawané , lan sing sapa kélangan nyawané marga saka Aku , iku bakal olèh nyawané .
Sing sapa nampani kowé , iku dadi Aku sing ditampani . Lan sing sapa nampani Aku , iku dadi nampani kang ngutus Aku .
Sing sapa nampani nabi marga saka anggoné dadi nabi , bakal tampa pituwasing nabi , lan sing sapa nampani wong mursid , marga saka anggoné mursid , bakal tampa pituwasing wong mursid .
Apadéné sing sapa awèh banyu adhem sacangkir baé marang salah sawijining wong cilik iki , marga iku sakabatku , Aku pitutur marang kowé satemené : wong iku mesthi bakal tampa pituwasé . "
Sawisé Yésus mungkasi piwelingé marang sakabaté rolas , Panjenengané banjur tindhak saka ing kono , bakal memulang lan nggelaraké Injil ana ing kutha-kuthané .
Kacarita ana ing pakunjaran Yohanes midhanget pawarta bab pakaryané Kristus ,
banjur ngutus sakabaté supaya munjuk marang Panjenengané , mangkéné , " Punapa Paduka punika ingkang pinasthi rawuh , punapa kawula kedah sami ngentosi sanèsipun ? "
Yésus paring wangsulan , pangandikané , " Wis , padha mundura , wartakna marang Yohanes apa kang kokrungu lan kokdeleng :
wong picak padha ndeleng , wong lumpuh padha lumaku , wong lara kusta padha kabirat najisé , wong budheg padha krungu , wong mati padha katangèkaké lan wong mlarat padha kawartanan kabar kabungahan .
Rahayu wong kang ora rumangsa isin ngakoni Aku . "
Saunduré para utusan mau , Yésus wiwit medhar pangandika marang wong golongan iku bab Yohanes , mangkéné , " Kowé padha menyang pasamunan arep ndeleng apa ? Arep ndeleng glagah sing diobat-abitaké déning angin ?
Utawa arep apa kowé mrana ? Arep ndeleng wong kang nganggo sandhangan kang sarwa alus ? Wong kang manganggo sarwa alus iku panggonané ana ing kraton .
Dadi arep apa kowé mrana ? Arep ndeleng nabi ? Iya , bener , lan Aku pitutur marang kowé , malah kang ngungkuli nabi .
Awit iya iku kang kapratélakaké ing Kitab , mangkéné : Lah , Ingsun ngutus malaékatingsun lumaku ndhisiki Sira , arep nyawisaké dalanira ana ing ngarepira .
Satemené Aku pitutur marang kowé : Ing antarané wong-wong kang lair saka wong wadon , ora ana tokoh kang luwih gedhé katimbang Yohanes Pambaptis , éwasamono wong kang cilik dhéwé ana ing Kratoning Swarga , iku luwih gedhé katimbang Yohanes Pambaptis .
Sabab wiwit nalika Yohanes Pambaptis tumapak ing gawé nganti sapréné , Kratoning Swarga iku karuda-peksa lan para kang ngruda-peksa iku mbudidaya arep ngrebut pangwasa .
Sabab sakèhing nabi lan kitab Torèt iku padha meca nganti satekané Yohanes .
Sarta , -- menawa kowé padha gelem nganggep mangkono -- , iya wong mau iku Élia kang bakal rawuh .
Sing sapa duwé kuping , ngrungokna .
Dakpadhakaké apa wong golongan iki ? Upamané kaya bocah-bocah kang lelungguhan ana ing pasar , cluluk marang kancané mangkéné :
Aku wis padha nyuling kanggo kowé , nanging kowé ora padha njogèd . Aku wis padha ngidungaké kidung pangadhuh , nanging kowé ora padha tangisan .
Sarèhning Yohanes iku teka tanpa mangan tanpa ngombé , mulané wong-wong padha ngucap : Wong iku kepanjingan sétan .
Tekané Putraning Manungsa nganggo mangan lan ngombé , lan wong-wong padha ngucap : Delengen kuwi , wong grangsangan lan seneng ngombé anggur , kancané para juru-narik-pajeg lan wong dosa . Nanging kawicaksananing Pangéran iku anggoné kabeneraké marga saka pandamelé . "
Panjenengané banjur wiwit nenetah marang kutha-kutha awit padha ora mratobat , mangka ana ing kono Panjenengané nindakaké mukjijat kang akèh dhéwé ,
" Bilai kowé Khorazin , bilai kowé Bètsaida , sabab menawa ing Tirus lan ing Sidon iya kalakon ana mukjijat-mukjijat kaya kang wus kalakon ana ing tengah-tengahmu , mesthi wis biyèn-biyèn anggoné padha mratobat lan sedhih banget .
Nanging Aku pitutur marang kowé : Bésuk ing dina pangadilan kang kasangga déning Tirus lan Sidon bakal luwih ènthèng katimbang kowé .
Apadéné kowé Kapèrnaum , apa kowé bakal kaluhuraké nganti sundhul ing langit ? Ora , kowé bakal kacemplungaké ing teleng palimenganing pati . Sabab menawa ing Sodom kalakon ana mukjijat-mukjijat sing tumindhak ana ing tengah-tengahmu , kutha iku mesthi lestari tekan sapréné .
Nanging Aku pitutur marang kowé : Bésuk ing dina pangadilan kang kasangga déning tanah Sodom bakal luwih ènthèng katimbang karo kowé . "
Ing wektu iku Yésus munjuk , " Dhuh , Rama , Pangéraning swarga lan bumi , kawula ngaturaken agenging panuwun , déné bab punika sadaya Paduka damel wados tumrap tiyang wicaksana saha tiyang wasis , nanging Paduka lairaken dhateng laré-laré .
Inggih , Rama , pancèn makaten karsa Paduka . "
" Samubarang kabèh wus kapasrahaké marang Aku déning Ramaku , lan ora ana wong kang mangerti marang Sang Putra , aliya Sang Rama , lan ora ana wong kang mangerti marang Sang Rama , aliya Sang Putra lan wong kang wus jinatènan saka karsané Sang Putra .
Hé , para wong kang kesayahan lan kamomotan , padha mrénéa , Aku bakal gawé ayemmu .
Pasanganku padha tampanana ing pundhakmu lan padha nggegurua marang Aku , awit Aku iki alus lan lembah-manah , satemah kowé bakal padha olèh ayeming nyawamu .
Amarga pasanganku iku kapénak lan momotanku iku ènthèng . "
Ing nalika samana , mbeneri dina Sabat , Yésus tindak nglangkungi paganduman . Para sakabaté padha luwé , mulané banjur padha nyethuti wewulèn sarta dipangan .
Para Farisi bareng weruh , padha munjuk marang Panjenengané , " Lah , sakabat Panjenengan sami nindakaken prakawis ingkang mboten pareng katindakaken ing dinten Sabat . "
Nanging Panjenengané ngandika marang wong-wong mau , " Apa kowé ora maca bab tumindaké Daud dalah para pandhèrèké nalika padha kaluwèn ?
Bab anggoné banjur padha lumebu ing Padalemaning Allah lan anggoné padha mangan roti sesaosan , kang pancèné ora kena kapangan déning Daud utawa déning pandhèrèké , kajaba déning para imam ?
Mangkono uga apa kowé ora maca ing Torèt , yèn ing dina Sabat para imam padha nerak pranataning Sabat ana ing Padaleman Suci , lan ora padha kaluputan ?
Aku pitutur marang kowé : Ing kéné ana kang ngluwihi Padaleman Suci .
Menawa kowé pancèn mangerti apa karsané pangandika iki : Kang sunkarsakaké iku kawelasan , dudu kurban , mesthi kowé ora ngukum wong kang ora kaluputan .
Amarga Putraning Manungsa iku iya Gustiné dina Sabat . "
Sawusé tindak saka ing kono , Yésus banjur lumebet ing papan pangibadahé wong-wong mau .
Ing kono ana wong kang tangané mati sasisih . Wong-wong banjur padha matur marang Panjenengané , " Ing dinten Sabat punapa dipun parengaken nyarasaken tiyang ? " Pamurihé supaya bisa nggugat Panjenengané .
Panjenengané banjur ngandika marang wong-wong iku , " Menawa panunggalanmu duwé wedhus siji , mangka wedhusé iku kacemplung ing luwangan pinuju dina Sabat , apa ora banjur dicekel lan dientasaké ?
Iba ta kacèké ajiné manungsa katimbang karo wedhus ? Mulané kalilan baé nindakaké kabecikan ing dina Sabat . "
Panjenengané banjur dhawuh marang kang tangané mati sasisih mau , " Tanganmu athungna . " Wong mau tumuli ngathungaké , temah dadi waras pulih kaya tangan sijiné .
Ananging para Farisi banjur padha metu sarta padha rerembugan bab anggoné bakal nyédani Panjenengané .
Bareng Yésus miyarsa bab iku , banjur tedhak saka ing kono . Akèh wong golongan kang padha ndhèrèkaké , lan Panjenengané nyarasaké wong-wong mau kabèh .
Nanging klawan kenceng padha ora diparengaké nyuwuraké Panjenengané ,
supaya katetepan pangandika kang dilantaraké déning Nabi Yésaya ,
" Lah iku Abdiningsun , pilihaningsun , kekasihingsun , kang ndadèkaké keparenging galihingsun , Ingsun bakal maringaké Rohingsun marang Panjenengané , sarta bakal ngundhangaké pangadilan marang sakèhing bangsa .
Panjenengané ora bakal nganakaké padudon lan ora bakal alok-alok . Siji baé ora ana wong krungu swarané ing lurung-lurung .
Glagah kang pepes ora bakal dikethok lan uceng-uceng kang urubé melik-melik ora dipatèni nganti Panjenengané wus ndadèkaké menangé kabeneran .
Apadéné bangsa-bangsa bakal padha ngarep-arep marang Panjenengané . "
Sawusé iku wong-wong mau banjur nggawa wong kang kasurupan , tur picak lan bisu , menyang ngarsané , Panjenengané banjur marasaké wong iku , satemah kang picak lan bisu mau banjur bisa guneman lan ndeleng .
Wong-wong golongan kabèh padha kaéraman sarta padha calathu , " Wong iku sajaké tedhaké Daud . "
Nanging bareng para Farisi krungu bab iku , banjur padha ngucap , mangkéné , " Wong iku anggoné nundhungi dhemit nganggo pangwasané Béèlzebul , panggedhéning para dhemit . "
Sarèhné Yésus pirsa pikirané wong-wong iku , Panjenengané banjur ngandika marang wong-wong mau , " Saben kraton , kang ora manunggal iku mesthi ambruk lan saben kutha utawa omah kang ora manunggal iku ora bisa lestari .
Menawa Iblis nundhung Iblis , iku dadi dredah karo awaké dhéwé ; menawa mangkono kratoné bisané lestari kepriyé ?
Dadiné yèn Aku nundhungi sétan nganggo jenengé Béèlzebul , lah nganggo jenengé sapa anak-anakmu olèhé nundhungi ? Mulané anak-anakmu iku kang bakal padha ngadili kowé .
Nanging menawa anggonku nundhungi sétan iku kanthi pangwasané Rohing Allah , satemené Kratoning Allah wis ana ing kowé .
Utawa kepriyé bisané wong lumebu ing omahé wong kang rosa lan njarah rayah barang darbèké , yèn wong sing rosa iku ora dibanda dhisik ? Menawa uwis , lagi bisa ngrampog omah mau .
Sing sapa ora ngrujuki marang Aku , iku nglawan marang Aku , lan sing sapa ora mèlu ngumpulaké karo Aku , iku mbuyaraké .
Mulané Aku pitutur marang kowé : Sakèhing dosa lan panyenyamahing wong bakal kaapura , nanging panyenyamah marang Roh Suci iku bakal ora diapura .
Yèn ana wong nglawan Putraning Manungsa , iku bakal kaapura , nanging menawa nglawan Roh Suci , iku bakal ora kaapura , dadia jaman saiki , samono uga ing jaman bésuk .
Menawa uwité becik . wohé iya becik ; menawa uwité ora becik , wohé iya ora becik . Amarga ketitiking wit iku marga saka wohé .
Hé , tetesaning ula bedhudhak , kepriyé anggonmu bisa ngucapaké barang-barang kang becik , lah wong kowé dhéwé ala ? Sabab apa kang kaucapaké ing cangkem iku saka bludaging ati .
Wong becik iku metokaké barang-barang kang becik saka simpenané kang becik lan wong ala metokaké barang-barang kang ala saka simpenané kang ala .
Nanging Aku pitutur marang kowé : Saben tembung kang tanpa guna , kang diucapaké déning wong , iku bésuk ing dina pangadilan kudu kapratélakaké kanthi tanggung jawab .
Awit anggonmu bakal kabeneraké iku adhedhasar tembungmu lan anggonmu bakal kapatrapan paukuman iku iya adhedhasar tembungmu . "
Nalika samana ana ahli Torèt lan para Farisi sawatara , kang padha matur , " Guru , kula sami kapéngin sumerep pratandha saking Panjenengan . "
Nanging paring wangsulané , " Golongan kang ala lan ora setya iki njaluk pratandha , nanging bakal ora kaparingan , kajaba mung pratandhané Nabi Yunus .
Awit padha kaya Yunus anggoné ana ing wetengé iwak telung dina telung bengi , mangkono uga Putraning Manungsa bakal ana ing jeroné telenging bumi telung dina telung bengi .
Bésuk ana ing pangadilan wong-wong Niniwé bakal tangi bareng karo golongan iki lan bakal ngadili golongan iki . Sabab wong-wong Niniwé iku sawusé ngrungokaké piwulangé Yunus , banjur padha mratobat , lah satemené kang ana ing kéné iki ngungkuli Yunus .
Bésuk ing wektu pangadilan , Raja saka Kidul bakal kawungokaké bareng karo golongan iki lan bakal ngadili golongan iki , awit rawuhé saka pungkasaning bumi , banjur mirengaké bab kawicaksanané Salomo , lah mangka ing kéné ana kang ngungkuli Salomo . "
" Mungguh roh jahat iku menawa wus metu saka ing wong , banjur nglembara golèk panggonan menyang papan-papan kang cengkar lan suwung . Nanging ora olèh .
Tumuli ngucap mangkéné : Aku dakbali menyang omah sing daktinggal kaé . Banjur bali , omahé tinemu suwung , wus resik kasaponan lan katata becik .
Roh jahat mau banjur lunga ngajak roh pepitu liyané kang luwih ala katimbang roh iku , tumuli padha lumebu sarta manggon ana ing kono . Wekasan wong mau alané ngluwihi sing uwis . Mangkono uga bakal kadadéané golongan kang ala iki . "
Nalika Panjenengané lagi ngandika marang wong golongan iku , ingkang ibu lan sadhèrèk-sadhèrèké padha ana ing jaba , nedya ketemu karo Panjenengané .
Banjur ana kang munjuk marang Panjenengané , " Lah punika ingkang ibu tuwin sadhèrèk-sadhèrèk Panjenengan sami wonten jawi saha ngangkah sagedipun kapanggih kaliyan Panjenengan . "
Nanging , Yésus paring wangsulan marang kang munjuk , pangandikané , " Sapa ta Ibuku ? lan sapa ta sadulur-sadulurku ? "
Panjenengané banjur mulungaké astané marang para sakabaté sarta ngandika , " Iki ibuku lan sadulur-sadulurku !
Sabab sing sapa nglakoni karsané Ramaku kang ana ing swarga , yaiku sadulurku lanang lan wadon sarta ibuku . "
Ing dina iku Yésus miyos saka ing omah mau lan banjur lenggah ing pinggir tlaga .
Tumuli ana wong akèh padha gumrudug marek lan ngrubung Panjenengané , mulané Panjenengané banjur minggah ing prau lan lenggah ing kono , déné wong akèh mau padha ngadeg ana ing gegisik .
Panjenengané banjur ngandika akèh-akèh marang wong-wong mau nganggo pasemon , dhawuhé , " Ana juru nyebar wiji metu arep nyebar wiji .
Sajroné nyebar iku wijiné ana kang tumiba ing pinggir dalan , banjur ana manuk kang padha teka , nucuki .
Ana kang tumiba ing watu padhas , kang ora akèh lemahé . Wiji mau énggal thukul , amarga lemahé tipis .
Nanging bareng srengéngé wus saya dhuwur , banjur alum , wekasan dadi garing , sabab ora ana oyodé .
Ana manèh kang tumiba ing satengahing thethukulan eri . Bareng eri-eriné saya gedhé , wijiné kelindhih banget temahan ora ngetokaké woh .
Lan ana manèh kang tumiba ing lemah becik ; iku banjur metu wohé , ana kang tikel satus , ana kang tikel sawidak lan ana kang tikel telung puluh .
Sapa kang duwé kuping ngrungokna . "
Para sakabaté tumuli padha ngadhep lan matur , " Punapa sababipun , déné anggèn Panjenengan ngandika dhateng tiyang-tiyang punika kok mawi pasemon ? "
Paring wangsulané Yésus , " Kowé padha kaparingan kamurahan diparengaké mangretèni wadi-wadining Kraton Swarga , nanging wong-wong iku padha ora kaparingan .
Amarga sapa kang duwé , iku bakal kaparingan , malah nganti lubèr , nanging sing sapa ora duwé , apa baé kang kaduwé , bakal dipundhut .
Iya iku sababé anggonku paring pangandika marang wong-wong iku nganggo pasemon , awit sanadyan mripaté padha ndeleng , nanging ora weruh , lan sanadyan padha ngrungokaké , nanging padha ora krungu lan ora ngerti .
Lah ana ing wong-wong iku katetepan pamecané Yésaya , kang ngandikakaké : Sira bakal krungu lan krungu , nanging ora mangerti , sira bakal ndeleng lan ndeleng , nanging ora sumurup .
Amarga atiné bangsa iki ndableg lan kupingé jampeng sarta mripaté dieremaké , supaya aja padha ndeleng kalawan mripaté lan krungu kalawan kupingé sarta atiné bisa mangerti banjur mratobat , satemah sunwarasaké .
Nanging rahayu mripatmu , jalaran bisa ndeleng lan kupingmu , amarga bisa krungu .
Awit satemené Aku pitutur marang kowé : Akèh para nabi lan wong mursid kang padha kepéngin ndeleng apa kang padha kokdeleng , nanging ora kelakon ndeleng , lan padha kapéngin krungu apa kang kokrungu , nanging ora kelakon krungu .
Mulané rungokna maknané pasemon bab juru nyebar iku .
Menawa ana wong kang krungu pangandika bab Kratoning Swarga , mangka ora mangerti , banjur si pangawak dursila teka ngrebut apa kang kasebar ing atiné ; yaiku wiji kang kasebar ing pinggir dalan .
Déné wiji kang kasebar ing watu padhas , yaiku wong kang ngrungokaké pangandika sarta énggal-énggal nampani pangandika mau kanthi bungah ,
nanging ora ana oyodé ing batiné , dadi ora antepan . Bareng tuwuh panyiya-nyiya utawa panganiaya marga saka pangandika iku , wong mau banjur énggal murtad .
Sabanjuré kang kasebar ing satengahing eri , yaiku wong kang ngrungokaké pangandika , banjur sumelanging donya lan daya pamblithuking kasugihan padha ngendhih pangandika mau , satemah ora metu wohé .
Nanging kang kasebar ing lemah becik iya iku wong kang ngrungokaké pangandika lan mangerti , mulané iya banjur metu wohé , ana sing tikel satus , ana sing tikel sawidak , ana sing tikel telung puluh . "
Panjenengané medharaké pasemon liyané marang wong-wong mau , pangandikané , " Kratoning Swarga iku umpamané kaya wong kang nyebar wiji becik ing pategalané .
Nanging nalika wong-wong padha turu kabèh , satruné teka nyebar wiji alang-alang ing tengahé gandum , + banjur lunga .
Bareng gandumé thukul lan wiwit metu wewulèné , alang-alangé iya katon .
Batur-baturé sing duwé pategalan padha marani lurahé lan matur : Bendara , punapa sanès wiji saé ingkang panjenengan sebar ing pategilan panjenengan ? Saking pundi kambengan punika ?
Wangsulané lurahé : Iku panggawéné satru . Batur-baturé matur manèh : Punapa panjenengan ngersakaken , supados kula sami mbedholi kambengan punika ?
Nanging wangsulané : Aja , sabab anggonmu padha mbedholi alang-alang iku , bisa uga ngatutaké gandumé .
Cikbèn padha thukul bebarengan nganti mangsané panèn . Ing wektu iku aku bakal tutur marang sing padha derep : Klumpukna dhisik alang-alangé lan bentèlana , banjur obongen , sawusé iku gandumé klumpukna ing lumbungku . "
Panjenengané medharaké pasemon liyané manèh marang wong-wong mau , pangandikané , " Kratoning Swarga iku upamané kaya wiji sawi kang kajupuk lan kasebar déning wong ana ing pategalané .
Padha-padha wiji , wiji sawi iku pancèn cilik dhéwé , nanging yèn wus thukul , gedhéné ngluwihi janganan liya-liyané , malah banjur dadi wit-witan , nganti manuk-manuk ing awang-awang padha saba mrono lan nusuh ing pang-pangé . "
Panjenengané medharaké pasemon liyané manèh marang wong-wong mau , pangandikané , " Kratoning Swarga iku upamané kaya ragi kang kajupuk ing wong wadon , kacarubaké ing glepung trigu patang puluh liter nganti mumbluk kabèh . "
Sakèhé prakara iku mau kabèh didhawuhaké déning Yésus marang wong akèh kanthi pasemon lan ora ana kang kapangandikakaké kang ora dhapur pasemon ,
supaya ketetepana kang kapangandikakaké déning nabi , mangkéné , " Ingsun bakal ngangapaké tutukingsun lan mangandikakaké pasemon . Ingsun bakal ngucapaké prakara kang kineker wiwit jagat tinalesan . "
Yésus banjur nilar wong golongan mau sarta banjur kondur . Para sakabaté tumuli padha marek lan matur , " Pasemon kambengan ing pategilan punika mugi Panjenengan terangaken dhateng kawula . "
Yésus banjur maringi wangsulan , pangandikané , " Wong kang nyebar wiji becik iku Putraning Manungsa .
Pategalan iku jagat . Wiji kang becik iku para putraning Kraton , déné alang-alangé iku para anaké si pangawak dursila .
Satru kang nyebar wiji alang-alang iku Iblis . Wektu panèn iku wekasaning jaman lan kang padha derep iku malaékat .
Kang iku kayadéné alang-alang banjur kaklumpukaké lan kaobong ing geni , mangkono uga ing wekasaning jaman ,
Putraning Manungsa bakal ngutus para malaékaté kadhawuhan nglumpukaké saka ing Kratoné samubarang kabèh kang dadi sandhungan lan sakèhing wong kang nglakoni duraka ,
padha kacemplungaké ing pawon murub ; ing kono kang bakal tinemu panangis lan keroting untu .
Lah ing nalika iku para wong sampurna bakal padha mancorong kaya srengéngé ana ing Kratoning Ramané . Wong kang duwé kuping , ngrungokna . "
" Kratoning Swarga iku umpamané kaya raja-brana kang kependhem ing pategalan , kang ketemu déning wong banjur dipendhem manèh . Marga saka bungahé , wong mau banjur lunga ngedoli barang-darbèké kabèh , lan nuku petegalan mau .
Mangkono manèh Kratoning Swarga iku umpanané kayadéné wong dagang kang golek mutiyara kang adi .
Bareng wis olèh mutiyara kang banget ajiné , banjur lunga ngedoli barang-darbèké kabèh , lan nuku mutiyara iku mau . "
" Karodéné manèh Kratoning Swarga iku upamané kaya krakad kang ditibakaké ing sagara , banjur ngumpulaké iwak warna-warna .
Bareng wus kebak banjur digèrèd mentas menyang ing gegisik , wongé tumuli padha linggih milihi iwak-iwak kang becik sarta diwadhahi , déné iwak kang ora becik dibuwang .
Iya kaya mangkono kaanané bésuk ing wekasaning jaman . Malaékat-malaékat bakal padha teka misahaké para wong kang ala saka tengahé para wong mursid ,
padha kacemplungaké ing pawon murub ; ing kono kang tinemu panangis lan keroting untu .
Kowé apa padha mangerti iku mau kabèh ? " Atur wangsulané para sakabat , " Inggih , Gusti . "
Yésus banjur ngandika , " Mulané saben ahli Torèt kang nampani piwulang bab Kratoning Swarga iku upamané kaya wong kang duwé omah , kang metokaké barang anyar lan barang lawas saka ing pasimpenané . "
Sawisé rampung anggoné paring pasemon-pasemon mau , Yésus banjur tindak saka ing kono .
Sarawuhé ing kutha asalé , wong-wong ing kono padha diparingi piwulang ana ing sinagogé . Wong-wong mau padha kaéraman , pangucapé , " Wong iku olèhé kawicaksanan lan pangwasa nindakaké mukjijat saka ing ngendi ?
Apa iku dudu anaké tukang kayu ? Embokné jenengé rak Maria , lan saduluré Yakobus , Yusuf , Simon lan Yudas ?
Lan sadulur-saduluré wadon rak padha ana ing kéné kabèh ? Dadi olèhé iku kabèh saka ing ngendi ? "
Wong-wong mau satemah padha serik atiné marang Panjenangané . Yésus banjur ngandika marang wong-wong mau , " Kang jenengé nabi iku ana ing ngendi-endi kajèn , kajaba ana ing papan asalé lan ing omahé dhéwé . "
Mulané Panjenengané ora nindakaké mukjijat akèh ana ing kono , jalaran saka anggoné padha ora pracaya iku .
Nalika samana Hérodès , raja-wilayah , midhanget pawarta bab Yésus ,
banjur ngandika marang para abdiné , " Iku Yohanes Pambaptis ; wus wungu saka ing antarané wong mati , mulané pangwasa kang ngéram-éramaké iku makarya ana ing Panjenengané kaya mangkono . "
Amarga Hérodès pancèn biyèn wus dhawuh nyepeng Yohanes , banjur dibesta lan dilebokaké ing pakunjaran , gegayutan karo lelakoné Hérodias , garwané Filipus , sadhèrèké .
Jalaran Yohanes ngèngetaké Herodès , " Mboten kénging panjenengan mundhut garwa Hérodias ! "
Sanadyan Hérodès kagungan karsa nyédani Yohanes , nanging ajrih karo wong akèh , amarga iku padha nganggep nabi marang panjenengané .
Éwadéné bareng pinuju wiyosané Hérodès , putriné Hérodias , mbeksa ana ing satengahing pahargyan , nengsemaké panggalihé Hérodès ,
nganti Hérodès nglairaké sumpah bakal maringi apa baé , sing disuwun .
Wasana , marga saka wus diajani ingkang ibu , putri mau banjur munjuk , " Keparenga kula nyuwun sirahipun Yohanes Pambaptis wonten ing ngriki , linambaran baki . "
Raja dadiné sungkawa panggalihé , nanging marga saka wus supaos lan marga saka anané para tamu , banjur dhawuh maringaké ,
sarta utusan nigas janggané Yohanes ana ing pakunjaran
lan mustakané digawa ana ing talam kapasrahaké marang putri mau , banjur disaosaké marang ibuné .
Sawusé iku para sakabaté Yohanes tumuli teka ngukup layoné , disarèkaké , banjur padha lunga ngaturaké pawartané marang Yésus .
Bareng Yésus midhanget pawarta iku , banjur tindak sumingkir saka ing kono , nitih prau , arep miyambak menyang panggonan kang sepi . Nanging bareng wong golongan padha krungu bab iki , tumuli padha nusul , lumaku ing dharatan saka ing kutha-kuthané .
Nalika Panjenengané minggah ing dharatan , lan pirsa wong golongan kang akèh banget cacahé , panggalihé trenyuh marga saka welasé marang wong-wong mau . Panjenengané banjur marasaké sing padha lara .
Soréné para sakabaté padha sowan ing ngarsané lan matur , " Panggénan punika sepi tur wancinipun sampun lungsé . Pramila tiyang kathah punika Panjenengan parengaken supados sami késah dhateng dhusun-dhusun tumbas tedha piyambak-piyambak . "
Nanging Yésus ngandika marang para sakabat , " Ora usah padha lunga , kowé baé padha mènèhana mangan . "
Unjuké para sakabat , " Ing ngriki kawula sami mboten gadhah punapa-punapa , kejawi roti gangsal lan ulam toya kalih . "
Dhawuhé Yésus , " Gawanen mréné , wènèhna Aku . "
Panjenengané banjur paring dhawuh marang wong golongan supaya padha linggih ana ing pasuketan . Lan sawisé nampani roti lima karo iwak loro mau , Yésus banjur tumenga ing langit ndedonga nyuwun berkah , tumuli nyuwil-nyuwil roti lima karo iwak loro mau , diparingaké marang para sakabat , lan para sakabat banjur padha ngedum marang wong golongan mau .
Kabèh banjur padha mangan nganti wareg . Sawisé mangkono wong-wong nuli padha ngumpulaké cuwilan-cuwilan turahané nganti rolas wakul kebak ,
sing mèlu mangan mau cacahé wong lanang kira-kira limang èwu , iku wong wadon lan bocah-bocah ora kapétung .
Sawisé iku Yésus banjur meksa marang para sakabaté , supaya padha nunggang prau , ndhisiki tindaké menyang sabrang , déné wong golongan padha kadhawuhan mulih .
Bareng wong golongan wis padha kadhawuhan mulih , Yésus banjur minggah ing gunung piyambakan , arep ndedonga . Bengi iku Panjenengané piyambakan baé ana ing kono .
Nalika iku lakuné prauné para sakabat wis sawatara stadi saka pinggir lan lagi montang-manting katempuh ing ombak , amarga anginé nampek .
Bareng wayah giliraning rondha kaping pat Yésus tindak nusul para sakabaté , tindaké napak ing sagara .
Nalika para sakabat weruh Panjenengané tindak ing sandhuwuring banyu iku , padha kagèt lan alok , " Ana memedi ! " banjur padha jerit-jerit , marga saka wediné .
Nanging Yésus tumuli ngandika marang para sakabat , dhawuhé , " Padha ditatag atimu ! Iki Aku , aja wedi ! "
Pétrus banjur munjuk marang Panjenengané kalawan mbengok , " Gusti , manawi saèstu Panjenengan , mugi andhawuhana kawula murugi Panjenengan kaliyan napak ing sanginggiling toya . "
Panjenengané banjur dhawuh , " Mrénéa ! " Pétrus banjur mudhun saka ing prau , lumaku napak ing banyu , marani Yésus .
Nanging bareng kena angin gedhé , banjur wedi , satemah wiwit ambles , tumuli mbengok , " Gusti , nyuwun tulung ! "
Yésus énggal-énggal mulung astané , nyepeng Pétrus sarta ngandika , " Hé , wong kang cupet ing pangandel , yagéné kowé mangu-mangu ? "
Banjur padha munggah ing prau , anginé tumuli mendha .
Wong saisiné prau padha sujud ana ing ngarsané lan matur , " Panjenengan punika saèstu Putranipun Allah . "
Sawisé nyabrang , padha mentas ana ing Genesarèt .
Bareng wong-wong ing panggonan kono wis padha ora pangling marang Yésus , banjur padha awèh weruh marang sawewengkon kono kabèh . Wong-wong banjur padha ngirid sakèhing wong lara , digawa marang ngarsané .
Kalawan matur , keparenga mung ndemèk gombyoking jubahé waé , déné sapira kang ndemèk jubahé , padha dadi waras .
Sawisé iku banjur ana para Farisi lan ahli Torèt sawatara saka ing Yérusalèm kang padha marek marang ngarsané Yésus sarta matur ,
" Punapa sababipun , déné sakabat Panjenengan kok sami nerak adat-tata-caranipun para leluhur kita ? Manawi badhé nedha kok sami mboten wisuh tangan rumiyin ? "
Nanging Panjenengané paring wangsulan marang wong-wong mau , pangandikané " Yagéné kowé kok uga padha nerak angger-anggeré Allah kanggo nuhoni adat-tata-caramu dhéwé ?
Sabab Allah ngandika : Sira ngajènana bapa biyungira ; lan manèh : Sing sapa ngipat-ipati bapa utawa biyungé kudu mati .
Éwadéné kandhamu : sing sapa kandha marang bapa utawa biyungé : Punapa ingkang maédahi tumraping panjenengan ingkang mesthinipun kula aturaken , punika sampun kanggé kurban pisungsung ,
lah wong iku banjur wis ora kuwajiban ngajèni bapakné utawa biyungé manèh . Dadiné kowé wis ngorakaké pepakoning Allah kanggo nuhoni adat-tata-caramu dhéwé .
Hé , wong lamis , cèples temen pamecané Yésaya tumrap kowé :
Bangsa iki anggoné ngluhuraké Ingsun kanthi lambéné , déné atiné adoh karo Ingsun .
Tanpa guna anggoné padha ngabekti marang Ingsun , déné piwulang kang diwulangaké iku pepakoning manungsa . "
Yésus banjur nimbali wong golongan , kang dipangandikani mangkéné ,
" Padha ngrungokna lan mangertia : Kang njemberi wong iku dudu kang mlebu ing cangkem , nanging kang metu saka ing cangkem , iku kang njemberi wong . "
Ing nalika iku para sakabaté padha marek ing ngarsané lan munjuk , " Punapa Panjenengan pirsa , bilih para Farisi sareng mireng pangandika punika wau lajeng sami serik manahipun ? "
Panjenengané paring wangsulan , " Sadhéngaha thethukulan kang dudu tanemané Ramaku ing swarga iku bakal kabedhol saoyod-oyodé .
Jarna baé wong-wong iku , iku wong picak nuntun padha wong picak . Yèn wong picak nuntun wong picak , loro-loroné mesthi padha kecemplung ing luwangan . "
Pétrus tumuli munjuk marang Panjenengané , " Pasemon punika mugi Panjenengan terangaken . "
Panjenengané banjur ngandika , " Dadi kowé iya padha durung mangerti ?
Apa kowé padha ora mangerti , yèn samubarang kang lumebu ing cangkem , iku parané menyang weteng banjur dibuwang ing pakiwan ?
Nanging samubarang kang metu saka ing cangkem iku asalé saka ing ati sarta iya iku kang njemberi marang wong .
Amarga saka ing ati iku kawetu pikiran kang ala , gawé pepati , laku jina , cabul , nyenyolong , sumpah palsu lan pitenah .
Lah iya iku kang gawé jembering wong . Nanging mangan ora nganggo wisuh iku ora njemberi wong . "
Yésus banjur jengkar saka ing kono tindak menyang wilayahé Tirus lan Sidon .
Tumuli ana wong Kanaan saka ing jajahan kono kang teka kanthi nguwuh-uwuh , " Dhuh , Gusti , tedhakipun Daud , mugi melasi kawula , anak kawula èstri kapanjingan dhemit , mesakaken sanget . "
Nanging Panjenengané ora maringi wangsulan babar pisan . Para sakabaté padha marek lan nyuwun marang Panjenengané , unjuké , " Tiyang punika kadhawuhana késah , déné kok ngetutaken kita kaliyan bengok-bengok . "
Panjenengané banjur paring wangsulan , pangandikané , " Aku mung kautus marani wedhus-wedhus Banisraèl kang padha ilang . "
Nanging wong wadon mau banjur marek lan sujud marang Panjenengané sarta matur , " Dhuh , Gusti , nyuwun tulung ! "
Nanging Panjenengané paring wangsulan , pangandikané , " Ora becik , wong njupuk rotiné bocah-bocah banjur diuncalaké marang asu . "
Atur wangsulané wong wadon mau , " Kasinggihan Gusti , nanging segawon rak inggih sami nedha cuwil-cuwilan ingkang dhawah saking méjaning bendaranipun . "
Ing kono Yésus tumuli paring wangsulan , pangandikané , " Hèh , wong wadon , gedhé pangandelmu , mulané katekana apa kang dadi karepmu . " Wiwit nalika iku uga , anaké wong wadon mau dadi waras .
Yésus sawisé jengkar saka papan kono , banjur tindak menyang sapinggiring sagara Galiléa lan minggah redi , tumuli lenggah ing kono .
Banjur ana wong golongan kang padha gumrudug marek ing ngarsané nggawa wong lumpuh , wong pincang , wong picak , wong bisu lan liya-liyané akèh , padha kaaturaké ing ngarsané Yésus , lan Panjenengané banjur marasaké wong mau kabèh .
Satemah wong golongan padha kaéraman ndeleng wong bisu padha guneman , wong pincang padha waras , wong lumpuh padha lumaku , wong picak bisa ndeleng , lan kabèh banjur padha ngluhuraké Allahé Israèl .
Sawusé iku Yésus tumuli nimbali para sakabaté , padha dipangandikani mangkéné , " Atiku trenyuh banget saka welasku marang wong golongan iki . Wis telung dina anggoné padha ngetutaké Aku , mangka padha ora duwé apa kang kena dipangan . Aku ora bakal akon mulih wong-wong iku , kanthi padha kaluwèn , gèk-gèk padha ambruk ana ing dalan . "
Para sakabaté banjur padha munjuk marang Panjenengané , " Wonten ing papan ingkang sepi punika saking pundi kita angsal roti ingkang kathah , ngantos nuwuki tiyang kathah ingkang samanten cacahipun ? "
Pangandikané Yésus marang para sakabat , " Kowé padha duwé roti pira ? " " Pitu , " atur wangsulané para sakabat , " sarta wonten ulam alit-alit sawatawis . "
Yésus banjur dhawuh marang wong golongan iku , supaya padha lungguh ing lemah .
Sawisé mangkono Panjenengané banjur mundhut roti pitu lan iwak-iwak mau , sawisé saos sokur , banjur padha dicuwil-cuwil lan diparingaké marang para sakabat , sarta para sakabat padha ngedum marang wong golongan .
Wong kabèh banjur padha mangan nganti wareg . Sawisé mangkono turahané diklumpukaké , nganti dadi pitung kranjang kebak .
Anadéné kang mangan wong patang èwu cacahé , mung wong lanang baé , ora kapétung wong wadon lan bocah-bocah .
Sawisé dhawuh marang wong golongan , supaya padha mulih . Panjenengané banjur nitih prau tindak menyang wilayah Magadan .
Para Farisi lan Saduki padha marek arep nyoba marang Yésus . Wong-wong iku padha nyuwun marang Panjenengané , supaya ngatingalaké pratandha saka ing swarga .
Panjenengané paring wangsulan marang wong-wong iku , pangandikané , " Ing wayah soré kowé kandha , ' Iki bakal terang ' , marga langité abang sumilak ;
lan ing wayah ésuk kowé kandha , ' Dina iki ora becik ' , marga langité abang surem . Kowé bisa mbédakaké rupaning langit , nanging tandha-tandhaning jaman ora ngerti .
Golongan kang ala lan ora setya iki njaluk pratandha , nanging bakal ora kaparingan , kajaba mung pratandhané Nabi Yunus . " Panjenengané banjur tindak nilar wong-wong mau .
Nalika para sakabat padha nyabrang sagara , padha lali ora nggawa roti .
Yésus ngandika marang para sakabat , " Padha diawas , padha kang waspada marang raginé para Farisi lan Saduki ! "
Para sakabat padha rerembugan bab pangandika iku , pangucapé , " Anggoné ngandika mangkono iku rak marga kita padha ora sangu roti . "
Bareng Yésus pirsa apa sing padha dirembug iku , tumuli ngandika , " Yagéné kowé padha rerembugan bab ora ana roti , hé , wong kang cupet ing pangandel ?
Apa kowé durung padha mangerti ? Apa padha ora kèlingan bab roti lima kanggo wong limang èwu lan pirang kranjang sing kokklumpukaké ?
Mangkono uga bab roti pitu kanggo wong patang èwu lan pirang kranjang kang kokklumpukaké ?
Kepriyé ta déné kowé kok padha ora mangerti , yèn kang dakkarepaké iku dudu roti . Nanging padha diwaspada marang raginé para Farisi lan Saduki ! "
Ing kono para sakabat lagi padha mangerti , yèn dhawuhé Gusti iku mau , ora supaya waspada marang ragining roti , nanging marang piwulangé para Farisi lan Saduki .
Bareng Yésus rawuh ing wilayah Kaisaréa Filipi , banjur ndangu marang para sakabaté , " Wong-wong ngarani , Putraning Manungsa iku sapa ? "
Atur wangsulané para sakabat , " Wonten ingkang cariyos : Yohanes Pambaptis , wonten ugi ingkang mastani : Élia ; wonten malih ingkang mastani : Yérémia utawi salah satunggaling nabi . "
Panjenengané banjur ndangu , " Nanging kowé dhéwé padha ngarani Aku iki sapa ? "
Déné Simon Pétrus ngaturi wangsulan , aturé , " Paduka punika Mésias , Putranipun Allah ingkang gesang ! "
Nanggapi aturé Pétrus , Yésus banjur ngandika , " Rahayu kowé ! Simon anaké Yunus , amarga kang medharaké marang kowé iku dudu manungsa , nanging Ramaku kang ana ing swarga .
Lan Aku dhawuh marang kowé : Kowé iku Pétrus , lan ing sandhuwuring watu karang iki , Aku bakal mbangun pasamuwanku , lan pangwasané alam pati ora bakal ngalahaké .
Kowé bakal dakpasrahi soroging Kraton Swarga . Apa kang koktalèni ana ing donya bakal katalènan ana ing swarga , lan apa kang kokuculi , bakal kauculan ana ing swarga . "
Panjenengané banjur ngawisi para sakabaté , supaya ora ngandhakaké marang sapa baé , yèn Panjenengané iku Kristus .
Wiwit nalika iku Yésus mratélakaké marang para sakabaté , yèn Panjenengané kudu tindak menyang Yérusalèm , lan bakal nandhang sangsara warna-warna marga saka panggawéné para pinituwa , para pangareping imam lan para ahli Torèt sarta banjur disédani , lan ing telung dinané kawungokaké .
Nanging Pétrus narik Panjenengané , karo munjuk , " Gusti , mugi Gusti Allah nebihaken bab punika ! Sampun pisan-pisan Gusti ngantos kataman ingkang makaten punika . "
Nanging Panjenengané banjur méngo sarta ngandika marang Pétrus , " Hé , sétan , sumingkira . Kowé iku dadi sandhunganku , sabab kowé ora mikir apa kang kagalih déning Allah , nanging mung manut pikiraning manungsa . "
Yésus banjur ngandika marang para sakabaté , " Menawa ana wong kang arep ngetut-buri Aku , iku nyingkura awaké dhéwé sarta manggula salibé lan mèlua Aku .
Amarga sing sapa kumudu-kudu nylametaké nyawané , iku bakal kélangan nyawané , nanging kang kélangan nyawané marga saka Aku , iku bakal nemu .
Apa gunané wong olèh donya iki kabèh , yèn kélangan nyawané ? Lan apa kang bakal dipasrahaké minangka ijolé nyawané ?
Awit Putraning Manungsa bakal rawuh ngagem kamulyané Ingkang Rama , ginarebeg ing para malaékaté ; ing nalika iku Panjenengané bakal ngganjar marang sawiji-wijining wong manut panggawéné .
Satemené Aku pitutur marang kowé : Wong-wong kang padha ana ing kéné iki ana kang ora bakal padha mati , sadurungé weruh Putraning Manungsa rawuh ing Kratoné . "
Nem dina sawisé iku Yésus ngajak Pétrus lan Yakobus sarta Yokanan saduluré , miggah ing gunung kang dhuwur , prelu miyambak .
Panjenengané banjur katon santun cahya ana ing ngarepé para sakabat mau , pasuryané mancorong kaya srengéngé , sarta pangagemané putih sumorot .
Tumuli padha dikatingali Musa lan Élia , kang padha ngandikan karo Panjenengané .
Pétrus banjur matur marang Yésus , " Gusti , iba saénipun , bilih kawula sadaya wonten ing ngriki . Manawi Gusti marengaken , kawula badhé damel tarub tiga , satunggal kagem Gusti , satunggal kagem Musa saha satunggalipun malih kagem Élia . "
Sajroné lagi matur , dumadakan ana méga padhang kang ngayomi wong golongan , sarta banjur ana swara kaprungu saka sajroning méga , pangandikané , " Iki Putraningsun , kang kinasih , kang damel renaning penggalihingsun . Iku sira rungokna ! "
Krungu kang mangkono iku para sakabat padha sumungkem ing bumi lan banget wediné .
Yésus banjur nyelak njawili para sakabaté , sarta ngandika , " Padha ngadega , aja wedi . "
Lan bareng padha melèk , mandeng mendhuwur , para sakabat padha ora weruh sapa-sapa , kajaba mung Panjenengané , Yésus piyambak , ora ana wong liyané manèh .
Nalika padha mudhun saka ing gunung , Yésus paring piweling marang para sakabaté mau , pangandikané , " Tetingalan iku mau aja kokkandhak-kandhakaké marang sapa baé , nganti Putraning Manungsa kawungokaké saka ing antarané wong mati . "
Para sakabaté tumuli padha matur pitakon , " Manawi makaten , punapaa déné para ahli Torèt sami cariyos , bilih Élia pinasthi rawuh rumiyin ? "
Panjenengané paring wangsulan , " Pancèn Élia bakal teka mbenakaké samubarang kabèh ,
nanging Aku pitutur marang kowé : Élia wis teka , mung baé wong-wong ora wanuh marang wong iku , malah digawé sawenang-wenang . Mangkono uga Putraning Manungsa iya bakal nandhang sangsara marga saka panggawéné wong-wong mau . "
Nalika iku para sakabaté padha mangerti , yèn kang kapangandikakaké iku Yohanes Pambaptis .
Bareng wis padha bali tekan panggonané wong golongan , ana wong kang marek sujud ing ngarsané Yésus ,
lan matur , " Gusti , anak kawula mugi Panjenengan welasi . Piyambakipun sakit ayan , lan sangsara sanget . Asring dhawah ing latu lan inggih asring dhawah ing toya .
Sampun kawula bekta dhateng ngajenging para sakabat Panjenengan , nanging sami mboten saged nyarasaken . "
Yésus banjur ngandika , " Hé , golongan kang ora duwé pangandel lan kang keblinger , nganti pira lawasé anggonku isih kudu tetunggalan karo kowé kabèh ? Nganti pira lawasé anggonku isih kudu tahan ana ing antaramu ? Bocahé gawanen mréné ! "
Yésus banjur nggertak dhemité klawan sereng , satemah metu saka ing bocah iku lan wiwit nalika iku bocahé dadi waras .
Para sakabat tumuli padha marek marang ngarsané Yésus lan bareng wis karo Panjenengané piyambakan , banjur padha matur , " Punapa sababipun déné kawula sami mboten saged nundhung dhemit wau ? "
Panjenengané banjur ngandika , " Jalaran kowé padha kurang pangandelmu . Sabab satemené Aku pitutur marang kowé : Saupama kowé duwé pangandel sawiji sawi baé , kowé bisa akon gunung : Sumingkira saka ing kéné mrana . Gunungé iku mesthi ngalih , sarta ora ana barang kang mokal tumraping kowé . [
Jinis iki ora bisa katundhung yèn ora sarana ndedonga lan pasa ] . "
Nalika padha ngumpul ana ing Galiléa , Yésus ngandika marang para sakabat , " Putraning Manungsa bakal dipasrahaké marang tangané manungsa ,
sarta bakal padha nyédani Panjenengané lan ing telung dinané Panjenengané bakal kawungokaké . " Para sakabat banjur padha susah banget .
Bareng padha lumebu ing Kapèrnaum , para juru-mupu-pajegé Padaleman Suci padha marani Pétrus lan calathu , " Guru , Panjenengan punapa mboten asok paos Padaleman Suci kalih drakhma ? "
Wangsulané Pétrus , " Inggih asok ! " Nalika Pétrus lumebu ing omah , Yésus ngrumiyini kalawan ndangu , " Simon , panemumu kepriyé ? Sapa sing dipundhuti béya utawa pajeg déning para raja ing donya iki , para rakyaté apa wong manca ? "
Aturé Pétrus , " Tiyang manca ! " Yésus ngandika marang Pétrus , " Dadiné rakyaté ora .
Nanging supaya aku kabèh aja dadi sandhungan tumrap wong-wong iku , kowé mancinga menyang sagara . Iwak kang kena kokpancing dhisik dhéwé iku cekelen , angapna cangkémé , kowé bakal nemu dhuwit patang drakhma ana ing jeroné . Jupuken bayarna marang wong-wong iku , kanggo Aku lan kowé . "
Ing nalika iku para sakabat padha marek ing ngarsané Yésus lan matur pitakon , " Sinten ta ingkang pinunjul wonten ing Kratoning Swarga punika ? "
Yésus banjur nimbali bocah cilik siji , diadegaké ana ing satengahé para sakabat ,
lan ngandika , " Satemené Aku pitutur marang kowé : Menawa kowé ora mratobat lan dadi kaya bocah cilik iki , kowé ora bakal lumebu ing Kratoning Swarga .
Dadi sing sapa ngesoraké awak lan dadi kaya bocah cilik iki , yaiku kang pinunjul ana ing Kratoning Swarga .
Karodéné sing sapa nampani bocah pepadhané iki atas saka jenengku , iku Aku kang ditampani .
Nanging sing sapa dadi sandhungan tumrap salah sijiné bocah cilik saka ing antarané bocah-bocah cilik iki , kang pracaya marang Aku , iku luwih becik dikalungi watu panggilingan banjur dicemplungaké ing sagara baé .
Bilai jagat karana sakèhing sesandhungané . Sandhungan iku pancèn kudu ana , nanging bilai wong kang njalari tekané .
Menawa tanganmu utawa sikilmu dadi sandhungan tumrap kowé , kethoken lan buwangen , amarga luwih becik tumraping kowé , urip kanthi tangan kuthung utawa buntung , katimbang karo tanganmu lan sikilmu karo-karoné wutuh nanging kacemplungaké ing geni langgeng .
Sarta menawa mripatmu dadi sandhungan tumrap kowé , cuplaken lan buwangen saka ing awakmu , amarga luwih becik tumrap kowé lumebu ing urip kalawan pécé katimbang kacemplungaké ing geni naraka kalawan ganep mripatmu .
Poma , aja nganti ngrèmèhaké salah sijiné bocah saka ing antarané bocah-bocah cilik iki . Amarga Aku pitutur marang kowé : Malaékaté ing swarga tansah padha mandeng marang pasuryané Ramaku kang ana ing swarga . [
Déné rawuhé Putraning Manungsa iku prelu nylametaké kang ketriwal ] . "
" Panemumu kepriyé ? Menawa ana wong duwé wedhus satus , banjur ana siji kang ketriwal , apa ora bakal ninggal sing sangang puluh sanga ana ing pagunungan tumuli lunga nggolèki wedhus kang ketriwal mau ?
Satemené Aku pitutur marang kowé : Menawa bisa ketemu , kabungahané tumrap wedhus sing siji iki ngluwihi katimbang wedhus sangang puluh sanga kang ora ketriwal .
Mangkono uga dudu karsané Ramamu kang ana ing swarga , yèn salah siji bocah saka ing antarané bocah-bocah cilik iki ilang . "
" Menawa sadulurmu gawé dosa , paranana lan élingna dhedhèwèkan . Menawa nggugu marang kandhamu , iku tegesé kowé wus ngentas sadulurmu .
Déné yèn ora nggugu , kowé ngajaka wong siji utawa loro engkas , supaya marga saka katrangané seksi loro utawa telu , prakarané banjur rampung .
Éwadéné yèn ora gelem manut , aturna marang pasamuwan . Lan yèn meksa ora manut karo pasamuwan , anggepen wong kang ora wanuh marang Allah utawa juru-narik-pajeg .
Satemené Aku pitutur marang kowé : Samubarang kang koktalèni ana ing donya iku bakal katalènan ana ing swarga lan apa kang kokuculi ana ing donya iku bakal kauculan ana ing swarga .
Lan manèh Aku pitutur marang kowé : Menawa panunggalanmu ing donya ana wong loro kang saiyeg nyuwun apa baé , panyuwuné iku bakal dikabulaké déning Ramaku kang ana ing swarga .
Sabab ing ngendi ana wong loro utawa telu padha nglumpuk kalawan nganggep marang jenengku , ing kono Aku ana ing tengahé . "
Sawisé iku Pétrus nuli marek lan munjuk marang Panjenengané , " Gusti , manawi sadhèrèk kawula gadhah kalepatan dhateng kawula , ngantos kaping pinten anggèn kawula kedah ngapunten ? Punapa ngantos kaping pitu ? "
Yésus paring wangsulan , " Aku pitutur marang kowé : Aja mung ping pitu , malah ngantia kaping pitung puluh ping pitu .
Kang iku bab Kratoning Swarga kena kaupamakaké kaya raja kang karsa étang-étangan karo abdiné .
Bareng wiwit étang-étangan , ana wong siji kang duwé utang saleksa talènta kasowanaké .
Sarèhné wong iku ora bisa ngesahi utangé , rajané banjur dhawuh , supaya wong iku dalah anak-bojoné lan sakèhé barang-darbèké padha didoli kanggo nglunasi utangé .
Abdi mau tumuli sumungkem sujud ana ing ngarsané raja lan munjuk : Dhuh , Gusti , mugi wontena kasabaran dhateng kawula , sedaya sambutan kawula badhé kawula lunasi .
Rajané trenyuh ing galih marga saka welasé marang abdi iku , mulané abdiné banjur diluwari , utangé dililakaké .
Nanging saunduré abdi mau banjur kepethuk karo kanca abdi liyané kang utang marang abdi iku satus dinar , tumuli dicekel lan ditekak guluné , calathuné : Utangmu sauren !
Kanca abdi mau banjur sumungkem kanthi ngucap : Kula aturi sabar rumiyin , sambutan kula badhé kula lunasi .
Nanging kang motangaké ora ngrèwès , malah kancané mau banjur kapasrahaké marang pakunjaran nganti salunasé utangé .
Bareng kanca-kancané padha déné abdi weruh apa kang kalakon , temah padha banget sedhihé , banjur padha marek marang gustiné , nglapuraké kabèh apa kang wis kelakon .
Gustiné nuli dhawuh nimbali wong mau sarta banjur dipangandikani : Hé , abdi kang ala , utangira kang semana akèhé wus sunlilakaké kabèh , marga sira matur memelas marang Ingsun .
Apa sira ora wajib melasi marang kancanira padha déné abdi , kayadéné Ingsun iya wus melasi marang sira ?
Gustiné duka banget . Abdi mau banjur kapasrahaké marang juru panyiksa , nganti sapundhaté utangé kabèh .
Samono uga Ramaku kang ana ing swarga iya bakal tumindak mangkono tumraping kowé , menawa kowé siji lan sijiné ora gelem ngapura marang kaluputané sadulurmu kanthi trusing ati . "
Bareng Yésus wis mungkasi pangandika iku mau , Panjenengané banjur tindak saka Galiléa menyang wilayah Yudéa ing sabrangé Yardèn .
Wong golongan padha gumrudug ndhèrèkaké tindaké , Panjenengané nuli nyarasaké wong-wong iku ana ing kono .
Para Farisi banjur marek ing ngarsané , sumedya nyoba Panjenengané , aturé , " Tiyang punapa dipun parengaken megat sémahipun awit saking sadhèngaha sabab ? "
Panjenengané paring wangsulan , " Apa kowé padha ora maca , yèn Kang Nitahaké anggoné nitahaké manungsa wiwit wiwitan mula wus arupa lanang lan wadon ?
Lan pangandikané : Mulané wong lanang iku kudu ninggal bapa-biyungé sarta banjur manunggal karo rabiné , temah loro-loroné dadi daging siji .
Mulané wus mari dadi loro , mung daging siji . Awit saka iku , apa kang wis katunggilaké déning Allah , aja ana manungsa kang misahaké . "
Para Farisi mau nuli munjuk marang Panjenengané , " Manawi makaten , punapaa déné Musa dhawuh supados nyukani serat pegat manawi megat sémahipun ? "
Panjenengané banjur ngandika marang wong-wong iku , " Marga saka wangkoting atimu , Musa marengaké kowé megat bojomu , nanging wiwitan mula ora mangkono .
Malah Aku pitutur marang kowé : Sing sapa megat rabiné , kejaba jalaran saka laku jina lan banjur rabi karo liyané , iku dadi laku bandrèk . "
Para sakabat tumuli padha munjuk marang Panjenengané , " Manawi kados makaten punika kawontenanipun tiyang ingkang sesémahan , langkung saé mboten émah-émah . "
Nanging Panjenengané ngandika marang para sakabat , " Ora kabèh wong nyandhak marang tembungku , mung kang wis padha kaparingan bisa ngerti .
Ana wong kang ora bisa omah-omah , awit wiwit lair saka ing guwa-garbané ibuné , kaanané wis kaya mangkono lan ana wong kang didadèkaké mangkono déning wong liya lan ana manèh kang nggawé awaké dhéwé mangkono saka karepé dhéwé marga saka Kratoning Swarga . Sing sapa bisa ngerti , iku mangertia . "
Tumuli ana wong kang padha nggawa bocah cilik-cilik marang ngarsané Yésus , supaya ditumpangana asta sarta didongakaké ; nanging banjur padha disrengeni déning para sakabat .
Nanging Yésus ngandika , " Cikbèn bocah-bocah iku , aja kokalang-alangi anggoné padha marek ing ngarsaku , sabab Kratoning Swarga iku duwèké wong-wong kang kaya mangkono iku . "
Panjenengané nuli numpangi asta marang bocah-bocah mau , banjur tindak saka ing kono .
Lah tumuli ana wong anom marek ing ngarsané Yésus lan matur , " Gusti , kasaénan kados punapa ingkang kedah kula lampahi , supados kula ngalami gesang langgeng ? "
Panjenengané ngandika marang wong iku , " Apa sababé , déné kowé takon marang Aku bab apa kang becik ? Kang becik iku mung Siji . Éwadéné menawa kowé kepéngin lumebu ing urip , tetepana sakèhing pepakon . "
Unjuké wong mau , " Pepakèn ingkang pundi ? " Yésus tumuli dhawuh , " Sira aja mematèni , sira aja laku jina , sira aja nyenyolong , sira aja ngucapaké paseksi goroh .
Sira ngajènana bapa-biyungira lan sira tresnaa marang sapepadhanira kaya marang awakira dhéwé . "
Unjuké wong anom iku marang Panjenengané , " Punika sadaya sampun kula tetepi , kula taksih kirang punapa malih ? "
Yésus ngandika marang wong iku , " Yèn kowé arep sampurna , wis lungaa , barang darbèkmu kabèh dolana , lan pepayoné kabèh wènèhna marang wong miskin , satemah kowé oléh bandha ana ing swarga , banjur mrénéa , mèlua Aku . "
Bareng krungu pangandika kang mangkono iku , banjur mundur kalawan sedhih , amarga wong anom mau duwé bandha akèh .
Yésus tumuli ngandika marang para sakabaté , " Satemené Aku pitutur marang kowé , yèn wong sugih iku angèl banget bisané lumebu ing Kratoning Swarga .
Sapisan manèh Aku pitutur marang kowé , luwih gampang unta lumebu ing bolonganing dom katimbang wong sugih lumebu ing Kratoning Allah . "
Para sakabaté bareng krungu kang kaya mangkono iku , padha ilang babar pisan semangaté sarta padha ngunandika , " Yèn mangkono iku , sapa kang bisa kaslametaké ? "
Yésus banjur mandeng marang para sakabat sarta ngandika , " Tumraping manungsa bab iku mokal , nanging mungguhing Allah samubarang kabèh bisa kelakon . "
Pétrus tumuli matur , unjuké , " Kawula sadaya punika sampun sami nilar samukawis lajeng ndhèrèk Panjenengan ; ingkang punika kawula sami badhé angsal punapa ? "
Yésus banjur ngandika , " Satemené Aku pitutur marang kowé , bésuk ing waktuning pamulihan , menawa Putraning Manungsa lenggah ing dhampar kamulyan , kowé kang wis padha ndhèrèk Aku , iya bakal linggih ing dhampar rolas sarta ngadili taler Israèl rolas .
Lan saben wong kang marga saka jenengku wus ninggal omahé , saduluré lanang utawa wadon , bapa-biyungé , anak-anaké apadéné palemahané , iku bakal tampa sembulih tikel satus lan bakal olèh warisan urip langgeng .
Ananging akèh pangarep kang bakal dadi pamburi lan para pamburi bakal dadi pangarep . "
" Anadéné bab Kratoning Swarga iku kena diupamakaké kaya bendara kang ing wayah ésuk umun-umun metu arep mburuhaké pagawéan ing kebon angguré .
Bareng wis mupakat karo para buruh iku bab opah sadina sedinar , bendara iku banjur akon para buruh menyang kebon angguré .
Kira-kira jam sanga bendara mau metu manèh , nuli weruh wong-wong kang padha nganggur ana ing pasar .
Tumuli kandha marang wong-wong mau : Kowé iya padha menyanga ing kebon anggur lan aku bakal mènèhi kowé ing sapatuté . Wong-wong mau uga banjur padha mangkat .
Kira-kira jam rolas lan jam telu awan metu manèh lan iya nindakaké kaya ing ngarep mau .
Lan watara jam lima soré iya metu manèh sarta mrangguli wong-wong liyané kang padha nganggur , banjur kandha marang wong-wong iku : Yagéné kowé padha nganggur ana ing kéné sadina muput tanpa gawéan ?
Wangsulané wong-wong marang bendara mau : Awit mboten wonten tiyang ingkang mberahaken padamelan dhateng kula . Wong iku tumuli dikandhani : Kowé iya padha menyanga ing kebon anggurku .
Bareng wus surup sing duwé kebon anggur kandha karo mandhoré : Buruh-buruh mau padha undangen , padha wènèhana buruhané , wiwit sing mlebu kèri dhéwé nganti tekan sing mlebu dhisik dhéwé .
Wong-wong kang kira-kira jam lima wiwit nyambut-gawé padha teka , lan diopahi nyadinar .
Sawusé iku kang mlebuné ésuk dhéwé padha mara , iku padha ngira bakal tampa opah luwih akèh , mangka iku iya tampa sedinar wong siji .
Nalika padha nampani opahé , padha protès marang kang duwé kebon anggur .
Tembungé : Tiyang-tiyang punika mlebetipun kantun piyambak , dados namung nyambut-damel sajam , mangka lajeng panjenengan damel sami kaliyan kula ingkang nyambut-damel awrat sadinten muput saha sami kebentèren .
Nanging kang duwé kebon anggur mangsuli marang wong mau : Aku rak ora luput karo kowé . Kowé karo aku rak wis padha mupakat nyadinar sadina ?
Tampanana bagéanmu , banjur lungaa . Iki wis dadi karepku mènèhi wong kang mlebu kèri dhéwé padha karo kowé .
Apa aku ora wenang nindakaké apa kang dakkarepaké nganggo duwèkku dhéwé ? Utawa , apa kowé mèri , déné aku iki loma ?
Iya kaya mangkono iku , kang dadi pamburi bakal dadi pangarep lan kang dadi pangarep bakal dadi pamburi . "
Nalika Yésus arep tindak menyang Yérusalèm , Panjenengané nimbali sakabat rolas ndhéwé sarta ana ing dalan Panjenengané ngandika marang para sakabat iku ,
" Lah , Aku lan kowé padha menyang Yérusalèm lan Putraning Manungsa bakal diulungaké marang para pangarepé imam lan para ahli Torèt ; wong iku bakal nibakaké paukuman pati marang Panjenengané ,
sarta masrahaké Panjenengané marang wong-wong kang ora wanuh marang Allah , supaya dipoyoki lan disapu banjur disalib , sarta ing telung dinané bakal kawungokaké . "
Nuli ibuné anak-anaké Zébédéus marek ing ngarsané Yésus karo anak-anaké , lan kanthi sujud sarta arep ngaturaké panyuwunan .
Panjenengané banjur ngandika marang wong wadon iku , " Apa sing kokkarepaké ? " Aturé wong wadon iku , " Gusti mugi ndhawuhaken supados anak kawula kekalih punika mbénjing sami linggiha ingkang satunggal wonten ing tengen lan satunggalipun ing kiwa Panjenengan wonten ing Kraton Panjenengan . "
Nanging Yésus mangsuli , " Kowé iku padha ora ngerti kang koksuwun . Apa kowé bisa ngombé ing tuwung , kang kudu dakombé ? " Karo-karoné padha munjuk marang Panjenengané , " Inggih saged . "
Panjenengané paring pangandika marang sakabat loro iku , " Tuwungku pancèn bakal kokombé , nanging bab linggih ing tengenku utawa ing kiwaku , iku Aku ora wenang nglilani . Iku bakal kaparingaké marang wong-wong , kang wus cinadhang déning Ramaku . "
Sakabat kang sapuluh , bareng krungu kang mangkono iku , padha nepsu marang sadulur loro mau .
Éwasamono Yésus banjur nimbali marek para sakabat lan ngandika , " Kowé padha ngerti , yèn para pangrèhé bangsa-bangsa iku tumindaké kaya bendara marang rakyaté , lan para panggedé padha nindakaké pangwasa kanthi sawenang-wenang marang kang kabawah ing pangwasané .
Déné ana ing antaramu aja kaya mangkono , nanging sapa sing ngangkah dadi gedhé ana ing antaramu , iku dadia peladènmu ,
lan sing sapa kepéngin dadi pangarep ana ing antaramu , iku dadia budhakmu .
Kayadéné Putraning Manungsa rawuhé , ora supaya diladosi , nanging supaya ngladosi sarta masrahaké nyawané minangka tebusan kanggo wong akèh . "
Nalika padha metu saka Yèrikho , wong sagolongan gedhé padha ndhèrèkaké Panjenengané .
Ana wong picak loro linggih ing pinggir dalan krungu yèn Yésus langkung , banjur padha nywara sora , " Gusti , mugi karsa melasi kawula , dhuh Putranipun Daud ! "
Wong golongan banjur padha nyendhu supaya padha meneng . Éwasamono malah saya seru anggoné padha nywara aturé , " Dhuh , Gusti , mugi melasi kawula , dhuh Putranipun Daud ! "
Yésus banjur kèndel anggoné tindak sarta nimbali wong loro mau , lan ngandika , " Apa sing padha kokkarepaké supaya daktindakaké marang kowé ? "
Wong loro mau ngaturi wangsulan marang Panjenengané , " Dhuh Gusti , supados mripat kawula sageda sumerep . "
Klawan trenyuh ing galih awit saka welasé , Panjenengané banjur ndumuki mripaté wong loro mau , lan sanalika padha bisa ndeleng , banjur padha ndhèrèkaké Panjenengané .
Bareng tindaké wis cedhak Yérusalèm , wis tekan ing Bètfagé ing Gunung Zaitun , Yésus banjur utusan sakabaté loro ,
dhawuhé marang para sakabaté mau , " Padha menyanga ing désa ngarepmu iku , ing kono kowé bakal énggal mrangguli kuldi wadon kacancang karo beloné ana ing sandhingé , padha uculana padha gawanen mréné .
Déné menawa ana wong aruh-aruh marang kowé , padha kandhaa : Gusti kang ngarsakaké . Panjenengané bakal énggal mbalèkaké . "
Bab iku kalakoné supaya katetepana apa kang kawedharaké déning nabi , pangandikané ,
" Tutura marang putri Sion : Delengen , Rajanira ngrawuhi sira , alus ing panggalih , lan klawan nitih kuldi wadon , sarta beloning kuldi momotan . "
Sakabat-sakabat mau banjur mangkat lan nindakaké kaya kang kadhawuhaké déning Yésus .
Kuldiné karo beloné digawa , banjur dilarabi sandhangané . Panjenengané tumuli nitih .
Wong golongan kang akèh cacahé iku padha njèrèng panganggoné ana ing dalan , ana manéh kang padha mecoki pang-panging wit-witan , padha disebar ana ing dalan .
Lan wong golongan kang padha lumaku ana ing sangareping Panjenengané lan kang lumaku ana ing saburiné padha nguwuh-uwuh pangucapé , " Hosana konjuk ing Putranipun Daud , binerkahana ingkang rawuh atas asmanipun Pangéran . Hosana wonten ing ngaluhur . "
Nalika Panjenengané lumebet ing Yérusalèm , wong sakutha kabèh padha horeg , lan padha ngucap , " Sapa ta wong iki ? "
Wong golongan padha mangsuli , " Iku Nabi Yésus saka Nasarèt ing Galiléa . "
Yésus banjur lumebet ing Padaleman Suci sarta nundhungi wong kang padha adol-tinuku ana ing Padaleman Suci , méja-méjané wong juru-tukar dhuwit lan bangku-bangkuné wong adol manuk dara padha digolingaké ,
Panjenengané ngandika marang wong-wong iku , " Wus tinulis , Padalemaningsun bakal kasebut dalem pamujan , nanging kokdadèkaké guwaning bégal . "
Tumuli ana wong wuta lan wong pincang padha marek ing ngarsané Yésus ana ing Padaleman Suci lan Panjenengané banjur nyarasaké wong loro iku .
Éwadéné bareng para pangarepé imam lan para ahli Torèt padha weruh mukjijat-mukjijat kang katindakaké , sarta bocah-bocah kang padha nguwuh-uwuh ana ing Padaleman Suci , " Hosana konjuk ing Putranipun Daud ! " , atiné padha jèngkèl banget ,
banjur matur marang Panjenengané , " Panjenengan punapa mireng ingkang dipun cariyosaken laré-laré punika ? " Yésus ngandika marang wong-wong iku , " Iya , krungu ; apa kowé durung tau maca : Paduka sampun nyawisaken puji lantaran cangkemipun laré-laré saha bayi-bayi ? "
Panjenengané banjur nilar wong-wong mau , miyos saka kutha menyang Bètania lan nyaré ana ing kono .
Ing wayah bangun ésuk nalika wangsul menyang kutha , Yésus kraos kerapan .
Bareng pirsa wit anjir ana ing pinggir dalan , Panjenengané tumuli murugi , nanging ora manggih apa-apa ana ing wit iku , kajaba mung godhong thok , banjur ngandika , " Ora bakal metu wohmu manèh ing salawas-lawasé ! " Padha sanalika wit anjir mau dadi garing .
Weruh kang kaya mangkono iku para sakabat padha kaéraman sarta munjuk , " Kadospundi , déné wit anjir punika lajeng dados garing sanalika ? "
Nanging Yésus paring wangsulan lan ngandika marang para sakabat , " Satemené Aku pitutur marang kowé , menawa kowé pracaya lan ora mangu-mangu , kowé bakal ora mung nindakaké apa kang wus kelakon tumraping wit anjir iku , nanging malah saupama kowé guneman marang gunung iki , ' Kaangkata lan kajegurna ing sagara ' , iku bakal kelakon .
Lan apa baé kang koksuwun ing pandonga kalawan pracaya , kowé bakal kaparingan . "
Yésus lumebet ing Padaleman Suci , lan nalika Panjenengané lagi memulang para pangarepé imam lan pinituwané bangsa Yahudi padha marek ing ngarsané , lan padha matur , " Atas pangwaos punapa Panjenengan nindakaken sedaya punika ? Saha sinten ingkang maringi pangwaos punika dhateng Panjenengan ? "
Yésus paring wangsulan , " Aku iya arep takon marang kowé lan yèn kowé wis mangsuli Aku , Aku iya bakal kandha marang kowé , Aku tumindak mangkono iku atas pangwasa saka ngendi .
Pambaptisé Yohanes iku saka ngendi ? Saka swarga apa saka manungsa ? " Wong-wong mau banjur padha nimbang-nimbang lan padha rembugan , " Yèn aku padha kandha : saka swarga . Wong iku bakal kandha : yèn mangkono yagéné kowé ora pracaya ?
Nanging menawa aku kandha : Saka manungsa , aku padha wedi karo wong golongan iku , awit wong iku kabèh padha nganggep Yohanes iku nabi . "
Banjur padha ngaturi wangsulan marang Yésus , " Kula sami mboten sumerep . " Yésus tumuli ngandika marang wong-wong mau , " Yèn mangkono Aku iya ora kandha marang kowé atas pangwasa saka ngendi kabèh iku daktindakaké . "
" Nanging kepriyé panemumu ? Ana wong duwé anak lanang loro . Wong mau marani kang pambarep lan kandha : Nggèr , dina iki kowé nyambuta gawé ana ing kebon anggur .
Anaké mangsuli : Inggih , pak . Nanging ora mangkat .
Wong mau banjur marani anaké lanang kang angka loro sarta dikandhani mangkono uga , nanging anaké mangsuli : Kula mboten purun . Sawusé iku kaduwung , nuli mangkat .
Anak loro mau endi sing nindakaké karepé bapakné ? " Atur wangsulané wong-wong mau , " Ingkang kantun . " Pangandikané Yésus , " Satemené Aku pitutur marang kowé : para juru-mupu-béya lan para wanita tuna-susila bakal ndhisiki kowé lumebu ing Kratoning Allah .
Sabab Yohanes nekani kowé kanthi ngambah margining Allah , nanging kowé padha ora pracaya , mangka para juru-mupu-béya lan para wanita tuna-susila padha pracaya . Déné kowé kabèh sanadyan padha weruh , ora keduwung lan sabanjuré pracaya marang panjenengané . "
" Kowé padha ngrungokna pasemon liyané . Ana sawijining bendara kang nanduri kebon-angguré lan masang pager ngubengi kebon-anggur iku sarta ngedhuk jugangan pamipitan anggur sajroné pakebonan anggur iku , apadéné mbangun panggung pajagan , banjur nyéwakaké keboné marang tani-tani kang nggarap séwan , tumuli lelungan menyang nagara liya .
Bareng mangsané ngundhuh wus cedhak , bendara iku kongkonan réwang-réwangé menyang anggoné para kang nyéwa , njupuk pametu kang dadi pandumané .
Nanging para kang nyéwa iku padha nyekel réwang-réwangé bendara mau ; nggebugi kang siji , matèni sijiné , lan mbenturi watu sijiné manèh .
Bendara iku banjur kongkonan manèh réwang-réwang liyané , luwih akèh katimbang kang dhisik , nanging para kang nyéwa iku nggawé para réwang mau padha kaya kang dhisik .
Wasana banjur kongkonan anaké , celathuné : Bakal padha éring marang anakku .
Nanging bareng wong-wong kang nyéwa weruh anaké mau , banjur padha rasanan mangkéné : Iku ahli warisé , payo padha kita patèni lan kita padha ndarbèni warisané .
Anaké mau banjur dicekel lan diuncalaké menyang sanjabaning kebon anggur , sarta dipatèni .
Mulané samangsa kang duwé kebon anggur mau wus teka , iku bakal nindakaké apa marang kang padha nyéwa iku ? "
Kang padha kadangu munjuk , " Bendara wau badhé nyirnakaken tiyang-tiyang duraka punika lan nyéwakaken kebon angguripun dhateng tiyang-tiyang sanèsipun ingkang badhé ngladosaken pamedalipun ing mangsanipun . "
Yésus ngandika marang wong-wong iku " Apa kowé durung tau maca ing Kitab Suci mangkéné : Watu kang ditampik déning tukang-tukang gawé omah , iku wis dadi watu pojokan . Kadadéan iki saka Pangéran , sarta élok ana ing pandeleng kita .
Mulané Aku pitutur marang kowé , yèn Kratoning Allah bakal kapundhut saka ing kowé lan bakal kaparingaké marang sawenèhing bangsa kang bakal metokaké wohé . [
Lan sing sapa tiba ing watu iku , bakal ajur mumur lan sing sapa katibanan bakal remuk . ] "
Bareng para pangareping imam lan para Farisi krungu pasemon-pasemon mau , padha rumangsa yèn Panjenengané iku ngandika bab awaké .
Lan nalika padha mbudi-daya nyekel Panjenengané , wong-wong iku padha wedi marang wong golongan , amarga iku padha nganggep nabi marang Panjenengané .
Yésus tumuli medhar pangandika manèh marang wong-wong mau nganggo pasemon , pangandikané ,
" Kratoning Swarga upamané kaya ratu kang nganakaké pahargyan nikah kanggo putrané .
Banjur utusan abdi-abdiné nimbali para kang kauleman , ana ing pahargyan iku , nanging padha ora gelem nekani .
Nuli utusan manèh abdi-abdi liyané , dhawuhé : Sing padha diulemi kandhanana mangkéné : Lah Ingsun wus nyawisaké bujananingsun , sapiningsun lan kéwaningsun lemon wis padha kasembelèh , sarta samubarang wus cumepak , padha tekaa ing pahargyan .
Éwadéné iku padha ora maèlu lan lunga sumingkir . Sawenèh menyang pategalané , sawenèh ngurusi dagangané ,
déné liyané padha nyekel , nganiaya lan matèni para abdiné ratu iku .
Mulané ratu iku duka lan banjur utusan wadyabalané kadhawuhan numpes para kang gawé pepati iku lan ngobongi kuthané .
Sawisé iku nuli ngandika marang para abdiné : Bujana manton wis cumawis , nanging wong-wong sing diulemi padha ora pantes .
Mulané padha menyanga simpangan-simpanganing dalan , lan saben wong kang kokprangguli ing kono padha ulemana menyang pahargyan manton iki .
Para abdi tumuli padha metu menyang dalan-dalan , padha ngumpulaké kabèh wong kang diprangguli , dadia wong ala , mangkono uga wong becik , nganti papan pahargyan manton dikebaki wong kang padha lungguh kembul bujana .
Nalika ratu lumebet karsa manggihi kang padha kembulan , panjenengané pirsa ing kono wong siji kang ora manganggo sandhangan pésta .
Panjenengané banjur ngandika marang wong mau : Hé , kanca , kepriyé déné kowé lumebu ing kéné ora nganggo sandhangan pésta ? Wong mau meneng baé .
Raja iku banjur ngandika marang para abdiné : Bandanen tangané lan sikilé , nuli uncalna menyang panggonan kang peteng dhéwé , ing kono kang bakal ana panangis lan keroting untu .
Sabab akèh kang katimbalan , nanging mung sathithik kang pinilih . "
Para Farisi banjur lunga , ngrancang kepriyé carané njiret Panjenengané .
Nuli kongkonan murid-muridé marek marang Panjenengané bebarengan karo wong-wong Hérodian , matur , " Guru , kula sami sumerep , bilih Panjenengan punika jujur saha mulang bab margining Allah kanthi jujur , punapa déné Panjenengan mboten preduli dhateng sinten kémawon , amargi Panjenengan mboten mawang tiyang .
Ingkang punika mugi Panjenengan ngandika dhateng kula sadaya , kadospundi penggalih Panjenengan , menggah mbayar paos dhateng Kaisar punika kénging punapa mboten ? "
Nanging Yésus pirsa alaning sedyané wong-wong mau , banjur ngandika , " Yagéné kowé padha nyoba marang Aku , hé wong-wong lamis ?
Aku tuduhana dhuwit kang kanggo pajeg iku ! " Wong-wong mau banjur ngaturi Panjenengané dhuwit dhinar siji .
Panjenengané nuli ngandika , " Iki gambaré lan tulisané sapa ? "
Atur wangsulané , " Gambar saha seratanipun Kaisar . " Panjenengané banjur ngandika , " Mulané saosna marang Kaisar apa kang dadi kagungané Kaisar lan marang Allah apa kang dadi kagungané Allah . "
Bareng wong-wong mau krungu pangandika mangkono iku padha kaéraman , tumuli ninggal Panjenengané lan lunga bablas .
Ing dina iku ana para Saduki kang padha ngarani yèn ora ana tanginé wong mati , padha marek ing ngarsané Gusti Yésus lan padha matur pitakon ,
tembungé , " Guru , Musa ngandika , menawi wonten tiyang pejah mboten tilar anak , sadhèrèkipun tiyang wau mendheta wulanjaripun dados sèmahipun , supados nyukani turun dhateng sadhèrèkipun punika .
Kelampahan ing satengah kula sadaya wonten sadhèrèk jaler pitu ; lan ingkang kapisan sasampunipun émah-émah lajeng pejah . Sarèhné mboten nilar anak , dados nilaraken wulanjaripun dhateng sadhèrèkipun .
Makaten ugi ingkang kaping kalih saha ingkang kaping tiga , ngantos dumugi ingkang kaping pitu pisan .
Wasana sapengkeripun sadaya punika wau ingkang èstri inggih lajeng pejah .
Ingkang punika bénjing ing dinten patangèn , tiyang pitu wau pundi ingkang dados sémahipun tiyang èstri punika , sadaya rak sampun naté gesang sesarengan kaliyan piyambakipun . "
Yésus mangsuli , pangandikané marang wong-wong iku , " Kowé iku padha kesasar , jalaran kowé padha ora ngerti bab Kitab Suci lan bab pangwasané Allah .
Awit bésuk ing jaman patangèn ora ana wong kang omah-omah utawa diomah-omahaké , nanging padha kaya malaékat kang ana ing swarga .
Apadéné bab tanginé wong mati apa kowé ora maca apa kang kapangandikakaké marang kowé déning Allah , nalika Panjenengané ngandika :
Ingsun iki Allahé Abraham , Allahé Iskak lan Allahé Yakub ? Panjenengané iku dudu Allahé wong mati , nanging Allahé wong urip . "
Wong golongan kang padha ngrungokaké , padha kaéraman ing bab piwulangé .
Para Farisi bareng krungu , yèn Yésus wis mbungkem cangkemé para Saduki , banjur padha nglumpuk .
Nuli salah siji saka panunggalané wong-wong iku , yaiku ahli Torèt , matur pitakon kanggo nyoba marang Panjenengané ,
" Guru , angger-angger ing salebeting Torèt punika ingkang ageng piyambak ingkang pundi ? "
Panjenengané ngandika marang wong iku , " Sira tresnaa marang Pangéran Allahira kalawan gumolonging atinira , lan gumolonging nyawanira , sarta gumolonging budinira .
Yaiku angger-angger kang gedhé lan luhur dhéwé .
Déné angger-angger kang kapindho kang padha karo iku , yaiku : Sira tresnaa ing sapepadhanira dikaya marang awakira dhéwé .
Kabèh isining Torèt lan kitabé para nabi iku gumantung ing angger-angger loro mau . "
Nalika para Farisi lagi padha nglumpuk , Yésus ndangu marang wong-wong mau , pangandikané ,
" Kepriyé panemumu bab Kristus ? Iku tedhaké sapa ? " Wangsulané kang padha kadangu , " Tedhakipun Daud . "
Panjenengané banjur ngandika marang wong-wong iku , " Yèn mangkono , kepriyé déné Daud marga saka katuntun déning Roh kok nyebut Gustiné , yaiku nalika ngandika :
Pangéran wis dhawuh marang Gustiku : Sira linggiha ana ing tengeningsun , nganti sakèhing mungsuhira wus Sunpapanaké ing sangisoring tlapakanira .
Dadi yèn Daud nyebut Panjenengané iku Gusti , kepriyé déné Panjenengané iku dadi tedhaké ? "
Ora ana siji baé kang bisa mangsuli Panjenengané , lan mangkono uga wiwit ing dina iku ora ana kang wani matur pitakon manèh marang Panjenengané .
Yésus banjur ngandika marang wong golongan lan marang para sakabaté , pangandikané ,
" Para ahli Torèt lan para Farisi iku padha nglinggihi palenggahané Musa .
Mulané apa kang dituturaké marang kowé iku padha lakonana kabèh lan padha tetepana , nanging aja padha tumindak nulad tindak-tanduké , awit wong-wong iku padha memulang , nanging ora padha nglakoni dhéwé .
Mula mangkono , awit padha mbongkoki momotan-momotan kang abot lan rekasa olèhé nggawa , banjur ditumpangaké ing pundhaké wong , mangka awaké dhéwé nyénggol baé ora gelem .
Panggawéné kabèh iku padha katindakaké supaya disawang déning wong , awit padha ngambakaké sabuk-sabuk sembahyangané lan nggedhèkaké gombyok-gombyoking jubahé ;
Padha seneng lungguh ing papan kang kajèn ana ing pésta-pésta , lan marang palungguhan kang nomer siji ana ing papan pangibadah ,
apadéné seneng nampa pakurmatan ana ing pasar-pasar lan disebut déning wong , " Rabbi " .
Nanging kowé aja disebut " Rabbi " , amarga mung siji Rabbimu lan kowé kabèh padha-padha sadulur .
Apamanèh kowé aja nyebut sapa baé ing bumi iki " rama " , awit mung siji Ramamu , yaiku Panjenengané kang ana ing swarga .
Kowé aja gelem disebut panutan , amarga mung siji Panutanmu , yaiku Kristus .
Sing sapa gedhé dhéwé ana ing satengahmu iku dadia paladènmu .
Lan sing sapa ngluhuraké awaké dhéwé , bakal kaasoraké , déné kang ngasoraké awaké dhéwé bakal kaluhuraké . "
" Bilai kowé , hé , para ahli Torèt lan para Farisi , wong-wong lamis , awit kowé nutup lawang-lawang Kratoning Swarga tumraping wong , sabab kowé dhéwé ora mlebu lan wong-wong kang arep lumebu kokalang-alangi . [
Bilai kowé , hé , para ahli Torèt lan para Farisi , wong-wong lamis , amarga kowé padha ngemplok omahé randha-randha nganti entèk , ngapusi nganggo padonga dawa-dawa , mulané kowé mesthi bakal tampa paukuman kang luwih abot . ]
Bilai kowé , hé , para ahli Torèt lan para Farisi , wong-wong lamis , sabab kowé padha ngambah segara lan ndlajah dharatan , supaya kowé olèh wong sing mlebu ing panunggalanmu , lan menawa kalakon mangkono , wong iku kokgadhang mlebu naraka , kang alané tikel loro katimbang karo kowé .
Bilai kowé , hé , para panuntun kang picak , kang clathu : Sing sapa supata demi Padaleman Suci , supatané iku ora absah ; nanging sing sapa supata demi emasé Padaleman Suci , supatané iku katemahan .
Hé , kowé wong-wong bodho lan picak , endi sing luwih gedhé maknané , emas apa Padaleman Suci sing nucèkaké emasé ?
Apamanèh sing sapa supata demi misbyah , supatané iku ora absah , nanging sing sapa supata demi pisungsung kang ana ing misbyah , supatané iku katemahan .
Hé , wong-wong picak , endi sing luwih gedhé maknané , pisungsungé apa misbyah kang nucèkaké pisungsungé ?
Mulané sing sapa supata demi misbyah , iku supatané demi misbyah lan uga demi barang-barang kang tumumpang ing kono .
Lan sing sapa supata demi Padaleman Suci , iku iya supata demi Padaleman Suci lan uga demi Panjenengané kang adedalem ing kono .
Apadéné sing sapa supata demi swarga , iku iya supata demi dhamparing Allah lan iya demi Panjenengané kang lenggah ing kono .
Bilai kowé , hé , para ahli Torèt lan para Farisi , wong-wong lamis , awit dalah godhong slasih lan adas tuwin jinten iku kokbayar prasapuluhané , nanging prekara-prekara kang luwih gedhé boboté mungguhing angger-angger , yaiku : kaadilan , kawelasan lan kasetyan iku koklirwakaké . Sing siji kudu ditindakaké , sijiné aja dilirwakaké .
Hé , kowé , pemimpin-pemimpin kang picak , lemud koksaring saka ing ombèn-ombènmu , nanging unta kokulu .
Bilai kowé , hé , para ahli Torèt lan para Farisi , wong-wong lamis , sabab njabané tuwung lan pinggan padha kokresiki , mangka ing njeroné kebak isi rampasan lan kamurkan kang tanpa kendhali .
Hé , wong Farisi kang picak , resikana dhisik njeroné tuwung iku , temah njabané iya bakal dadi resik .
Bilai kowé , hé , para ahli Torèt lan para Farisi , wong-wong lamis , sabab kowé iku padha kaya kuburan , kang dilabur putih ; njabané pancèn katon apik , nanging njeroné kebak isi balungé wong mati lan rereged warna-warna .
Samono uga kowé , lairmu katon mursid ana ngareping wong , nanging ing batinmu kebak isi lelamis lan duraka .
Bilai kowé , hé , para ahli Torèt lan para Farisi , wong-wong lamis , awit kowé , mbangun pasaréané para nabi lan ngrengga-ngrengga tugu-tuguné wong-wong mursid ing pakuburan ,
lan ngucap : Saupama aku padha urip ing jamané para leluhurku , mesthi aku ora padha mèlu sekuthon karo wong-wong iku ing bab ngwutahaké getihé para nabi .
Nanging marga kang mangkono iku , kowé padha dadi seksi tumrap awakmu dhéwé , yèn kowé kabèh iku padha turuné wong-wong kang nyédani para nabi .
Dadi kowé padha ngganepi lelakoné leluhurmu !
Hé , ula , hé para tetesaning ula bedhudhak , kepriyé anggonmu bisa oncat saka paukumaning naraka ? "
" Mulané , delengen , Aku ngutus nabi-nabi lan wong-wong wicaksana sarta ahli-ahli Torèt nekani kowé , mangka kowé bakal padha matèni lan nyalib wong sawatara saka panunggalané kang dakutus iku , lan tumrap sawatara liyané saka panunggalané iku bakal padha koksapu ana ing papan-papan pangibadahmu , lan kokoyak-oyak saka ing kutha kang siji menyang kutha sijiné ,
supaya padha katempuhna marang kowé sakèhé getih resik kang wus kawutahé ana ing bumi , wiwit saka getihé Abil kang mursid iku , nganti tekan getihé Zakharia anaké Bérékhya , kang kokpatèni ana ing antarané pasucèn lan misbyah .
Satemené Aku pitutur marang kowé : Kabèh iku bakal katempuhaké marang golongan iki .
Yérusalèm , Yérusalèm kang matèni para nabi lan mbenturi watu marang wong-wong kang kautus nemoni kowé , wus nganti ping pira anggonku kepéngin nglumpukaké anak-anakmu , kaya babon anggoné nglumpukaké kuthuk-kuthuké ing sangisoring swiwiné , nanging kowé padha ora gelem .
Titènana , omahmu iki bakal ditinggalaké dadi suwung .
Lan Aku pitutur marang kowé : Wiwit saiki kowé ora bakal padha ndeleng Aku manèh , nganti kowé padha kandha : Binerkahana Ingkang rawuh atas asmanipun Pangéran . "
Sawisé iku Yésus miyos saka Padaleman Suci lan tindak saka ing kono . Para sakabaté tumuli padha marek ngaturi Panjenengané mirsani tata pangrakiting bangunan Padaleman Suci .
Panjenengané ngandika marang para sakabat , " Apa kowé padha ndeleng iku kabèh ? Satemené Aku pitutur marang kowé , ing kéné bakal ora ana watu siji baé kang lestari tumumpang ing watu liyané , kabèh bakal dijugrugaké . "
Nalika Panjenengané lenggah ing Gunung Zaitun , para sakabat padha sowan ing ngarsané piyambakan lan matur , " Gusti mugi ngandika dhateng kawula , bénjing punapa punika sedaya badhé kalampahan , saha punapa pratandhanipun rawuh Paduka saha pratandhanipun wekasaning jaman ? "
Yésus paring wangsulan lan ngandika marang para sakabat , " Padha diawas , aja nganti ana wong kang nasaraké kowé !
Amarga akèh wong kang bakal teka nganggo jenengku lan ngucap : Aku iki Sang Kristus , sarta bakal nasaraké wong akèh .
Kowé bakal krungu swaraning perang utawa kabar-kabar bab perang . Nanging diawas , aja padha kagèt , sabab iki kudu kelakon , éwadéné iku durung wekasané .
Sabab bangsa bakal nempuh nglawan bangsa , kraton nglawan kraton . Bakal ana pailan lan lindhu , ing pirang-pirang panggonan .
Nanging iku kabèh mung lagi wiwitaning sangsara ngarepaké jaman anyar .
Ing nalika iku kowé bakal padha kaulungaké marang panganiaya lan kowé bakal dipatèni , sarta kowé bakal disengiti déning sakèhing bangsa marga saka jenengku .
Ing kono bakal akèh wong kang ninggal pangandelé sarta padha ulung-ingulungaké lan sengit-sinengitan .
Lan manèh bakal akèh nabi palsu kang muncul lan nasaraké wong pirang-pirang .
Apamanèh marga saka saya wuwuhé duraka , satemah katresnané wong akèh padha dadi ngabar .
Nanging sing sapa mantep tekan ing wekasan , iku bakal kaslametaké .
Sarta Injiling Kraton iki bakal kawartakaké ing saindenging jagat minangka paseksi marang sakèhing bangsa . Sawisé iku bakal tekané dina wekasan . "
" Anadéné samangsa kowé padha weruh ' ambeksiyaning juru pangrusak ' ngadeg ing panggonan suci , kang kapangandikakaké lantaran Danièl -- sing sapa maca siyagaa --
wong-wong ing Yudéa padha ngungsia menyang pagunungan .
Wong kang lagi ana ing payon aja mudhun njupuk barang-barang saka ing omahé .
lan wong sing lagi ana ing pategalan aja mulih njupuk sandhangané .
Cilaka wong kang lagi ngandheg lan kang lagi nusoni ing wektu iku .
Padha ndedongaa , supaya anggonmu padha ngungsi ora kelakon ing mangsa bedhidhing utawa ing dina Sabat .
Amarga ing wektu iku bakal ana sangsara gedhé ; kang durung tau kalakon wiwit wiwitaning jagat nganti sapréné lan uga ora bakal kalakon manèh .
Lan saupama dina-dinané sangsara iku ora dicepetaké , sarupaning wong ora tulus slamet ; nanging marga wong-wong kang pinilih , dina-dina iku bakal dicepetaké .
Ing wektu iku , menawa ana wong kang kandha marang kowé : Delengen Mésias ana ing kéné , utawa Mésias ana ing kana , kowé aja padha ngandel .
Sabab Mésias-mésias palsu lan nabi-nabi palsu bakal muncul sarta padha gawé pratandha-pratandha gedhé lan kaélokan-kaélokan kanggo nasaraké , saupama bisa iya tumrap para kang pinilih .
Lah Aku wus ngandhakaké iku marang kowé sadurungé kelakon .
Mulané yèn ana wong kandha marang kowé : Lah Panjenengané ana ing pasamunan , kowé aja banjur mrana ; utawa : Panjenengané ana ing kamar singidan , kowé aja padha ngandel .
Sabab kayadéné kilat muncul saka ing wétan sumunar nganti tumeka ing kulon , iya mangkono iku bésuk bakal rawuhé Putraning Manungsa .
Ing ngendi ana bathang , ing kono manuk garudha bakal padha gegrombolan . "
" Sawisé kasangsaran ing wektu iku , banjur sanalika srengéngé bakal dadi peteng lan rembulan bakal ora nyunaraké padhangé sarta lintang-lintang bakal padha runtuh saka ing langit , apadéné pikukuh-pikukuhing langit bakal padha gonjang-ganjing .
Ing nalika iku bakal katon pratandhané Putraning Manungsa ana ing langit lan sakèhing bangsa ing salumahing bumi bakal padha ngadhuh-adhuh , banjur padha ndeleng Putraning Manungsa rawuh nitih me'ganing langit , ngagem pangwasa lan kamulyan gedhé .
Panjenengané tumuli bakal ngutus para malaékaté kanthi swaraning kalasangka kang banter banget , lan iku bakal padha ngumpulaké wong-wong pilihané saka ing kéblat papat , saka tepining langit tekan ing tepi sisihé .
Padha sinaua saka wit anjir , kang mangkéné : Menawa pang-pangé memes lan wiwit semi , kowé padha ngerti , yèn wis mèh mangsa panas .
Samono uga , menawa kowé padha weruh lelakon iku mau kabèh , padha mangertia , yèn wus cedhak , wus ana ing ngarep lawang .
Satemené Aku pitutur marang kowé , golongan iki ora bakal sirna , nganti iku mau kabèh kelakon .
Langit lan bumi bakal sirna , nanging tembung-tembungku ora bakal sirna pisan-pisan .
Mung baé , mungguh dina lan waktuné iku , ora ana wong siji-sijia kang mangerti , dadia para malaékat ing swarga ora , mangkono uga Sang Putra , iya ora , kajaba mung Sang Rama piyambak . "
" Sabab kayadéné nalika jamané Nuh , iya mangkono uga bakalé rawuhé Putraning Manungsa .
Marga padha kaya dhèk jaman sadurungé banjir patopan , wong-wong padha mangan lan ngombé , omah-omah lan ngomah-omahaké , nganti dina anggoné Nuh lumebet ing prau ,
lan padha ora nglegéwa nganti tekané banjir kang nyirnakaké wong-wong mau kabèh , mangkono uga bésuk ing dina rawuhé Putraning Manungsa .
Ing wektu iku bakal ana wong loro ana ing pategalan , kang siji bakal kapulung , sijiné bakal katinggal .
Bakal ana wong wadon loro kang padha nggiling nganggo watu panggilingan , siji bakal kapulung sijiné katinggal .
Mulané padha rumantia , amarga kowé ora ngerti ing dina apa Gustimu bakal rawuh .
Nanging iki kawruhana : Saupama kang duwé omah ing wayah bengi ngerti wayahé tekané maling , mesthi banjur jaga-jaga , ora bakal olèh omahé dibabah .
Awit saka iku , kowé uga padha rumantia , amarga Putraning Manungsa iku rawuh ing wayah kang ora koknyana . "
" Sapa abdi kang setya lan pinter , kang tinanggenah déning bendarané nglurahi para kalèrèhané , kapasrahan nyadhongi pangan marang para kalèrèhané ing wektu kang katemtokaké ?
Rahayu abdi kang nalika bendarané rawuh ketemu nindakaké mangkono .
Satemené Aku pitutur marang kowé , bendara iku bakal netepaké abdi mau mengku sabarang kagungané kabèh .
Nanging menawa abdi iku ala lan nggagas ing sajroning atiné , mangkéné :
Bendaraku nyumenékaké rawuhé , banjur wiwit nggitiki kanca-kancané padha déné abdi lan mangan ngombé bebarengan karo wong-wong kang dhemen mendem ,
bendarané abdi iku mau nuli rawuh ing dina kang ora kanyana lan ing wayah kang ora disumurupi ,
abdi mau bakal dipatèni sarta dipatrap padha karo para wong lamis . Ing kono bakal ana tangis lan keroting untu . "
" Ing wektu iku bab Kratoning Swarga kaupamakaké kaya prawan sapuluh , kang njupuk lampuné tumuli mangkat methuk pangantèn lanang .
Lima saka kang sepuluh iku bodho , déné kang lima wicaksana .
Kang bodho mau nggawa lampuné ora nganggo nggawa lenga sèrepan ,
déné kang wicaksana , nggawa lampu lan lenga ing wadhahé .
Nanging sarèhné pangantèné suwé ora teka-teka , prawan-prawan mau padha ngantuk lan banjur turu .
Bareng wayah tengah wengi ana wong alok-alok : Lah iku pengantèné ! Padha pethukna !
Prawan-prawan mau padha tangi lan nata lampu-lampuné .
Prawan-prawan kang bodho banjur nembung marang kang wicaksana : Aku padha wènèhana lengamu sathithik , awit lampuku padha arep mati .
Nanging prawan-prawan kang wicaksana padha mangsuli klawan celathu : Aja , mbokmenawa ora nyukupi kanggo aku lan kowé . Aluwung padha lungaa menyang enggoné sing adol lan tukua kanggo awakmu dhéwé .
Nanging nalika lagi padha lunga arep tuku , pengantèné teka , lan kang wis miranti padha bareng pengantèné lumebu ing pahargyan , lawangé banjur dikancing .
Sawusé mangkono prawan-prawan liyané iya teka lan matur : Bendara , bendara , kawula nyuwun kori !
Nanging pangantèné mangsuli , tembungé : Satemené Aku pitutur marang kowé : Aku ora wanuh karo kowé .
Mulané padha melèka , awit kowé padha ora weruh iya dinané lan wayahé . "
" Awit bab iku kayadéné wong kang arep lelungan marang ngamanca , banjur ngundangi abdi-abdiné , lan mitayakaké barang darbèké marang abdi-abdiné mau .
Marang kang siji bendara iku mènèhi limang talènta , marang sijiné rong talènta , lan marang sijiné manèh satalènta , siji lan sijiné miturut kabisané dhéwé , lan bendara mau banjur énggal mangkat .
Kang tampa limang talènta banjur lunga , laku dagang nganggo dhuwité iku lan olèh bathi limang talènta .
Mangkono uga kang tampa rong talènta iya olèh bathi rong talénta .
Nanging kang tampa satalènta iku lunga ndhudhuk lemah gawé luwangan , lan nyimpen dhuwité bendarané .
Sawusé watara lawas bendarané abdi-abdi mau teka , banjur étung-étungan karo abdi-abdiné .
Kang tampa limang talènta ngaturaké bebathèn limang talènta , klawan matur : Bendara , panjenengan mitadosaken gangsal talènta dhateng kula ; lah punika kula angsal bathi gangsal talènta .
Bendarané kandha marang batur iku : Prayoga hé abdi kang becik lan tumemen ; kowé wus tumemen tumrap prakara kang cilik , kowé bakal dakpitayani prakara kang gedhé ; mara lumebua mèlu ngrasakaké kabungahané bendaramu .
Kang tampa rong talènta uga maju , klawan matur : Bendara , panjenengan mitadosaken kalih talènta dhateng kula ; lah kula angsal bathi kalih talènta .
Bendarané kandha marang batur iku : Prayoga hé abdi kang becik lan tumemen ; kowé wis tumemen tumrap prakara kang cilik , kowé bakal dakpitayani prakara kang gedhé ; mara lumebua mèlu ngrasakaké kabungahané bendaramu .
Kang tampa satalènta uga banjur maju klawan matur : Bendara , kula ngertos , bilih panjenengan punika tiyang kereng ingkang ngenèni ing papan ingkang mboten panjenengan sebari lan ngempal-ngempalaken saking papan ingkang mboten panjenengan tanemi .
Mila kanthi ajrih , kula lajeng késah nyimpen talènta panjenengan ing salebeting siti . Lah mangga panjenengan tampèni punapa ingkang dados kagungan panjenengan !
Bendarané banjur mangsuli : Hé , abdi kang ala lan kesèd , kowé wis ngerti , yèn aku ngenèni ing papan kang ora daksebari lan ngumpul-ngumpulaké saka papan kang ora daktanduri .
Yèn mangkono , kowé kuduné masrahaké dhuwitku marang wong kang nglakokaké dhuwit , lan samangsa aku teka aku nampani bali , iku dalah saanakané .
Mulané talèntané iku jaluken , banjur wènèhna marang kang duwé sapuluh talènta iku .
Sabab sing sapa duwé , bakal kaparingan , lan bakal duwé nganti lubèr-lubèr . Nanging saka wong kang ora duwé , bakal kapundhutan sabarang darbèké kabèh .
Anadéné abdi kang tanpa guna iku uncalna menyang pepeteng kang peteng dhéwé . Ing kono bakal ana tangis lan keroting untu . "
" Bésuk menawa Putraning Manungsa rawuh ngagem kamulyané lan sakèhing malaékat padha ndhèrèkaké , Panjenengané banjur lenggah ing dhampar kamulyané .
Sakèhing bangsa nuli bakal kaklumpukaké ana ing ngarsané lan Panjenengané bakal misah-misahaké bangsa-bangsa iku siji lan sijiné , kayadéné pangon anggoné misah-misahaké wedhus-gèmbèl karo wedhus-bérok ,
lan pangon iku mapanaké wedhus gèmbèl ana ing tengené , déné wedhus jawa ana ing kiwané .
Tumuli Sang Nata bakal ngandika marang kang ana tengené : Hé , para kang binerkahan déning Ramaningsun , mara , padha tampanana warisan Kraton , kang wus kacawisaké marang sira wiwit dumadining jagat .
Awitdéné nalika Ingsun kerapan , sira nyaosi dhahar Ingsun ; nalika Ingsun kasatan , sira nyaosi kang kanggo ngunjuk ; nalika Ingsun neneka , sira nyaosi palereban ;
nalika Ingsun kelukaran , sira ngagem-ngagemi Ingsun , nalika Ingsun gerah , sira niliki Ingsun ; nalika Ingsun kinunjara , sira mara nemoni Ingsun .
Ing kono para wong kang lakuné bener iku bakal padha munjuk : Gusti , kala punapa kawula sumerep Paduka kerapan lajeng kawula nyaosi dhahar , utawi kasatan lajeng kawula nyaosi ngunjuk ?
Kala punapa kawula sumerep Paduka neneka lajeng kawula nyaosi palereban , utawi kelukaran kawula agem-agemi ?
Kala punapa kawula sumerep Paduka gerah utawi kinunjara , lajeng kawula marek manggihi Paduka ?
Sang Nata bakal paring wangsulan , pangandikané marang wong-wong iku : Satemené Ingsun pitutur marang sira : Sepira kang sira tindakaké marang salah siji saka sedulur-seduluringsun kang cilik dhéwé iki , iku sira tindakaké kagem Ingsun .
Sawusé mangkono Panjenengané iya bakal ngandika marang kang ana ing kiwané : Hé wong kang padha kena ing laknat , sumingkira saka ing ngarsaningsun , menyang ing geni langgeng , kang wis kacawisaké kanggo Iblis lan para malaékaté .
Awit nalika Ingsun kerapan , sira ora nyaosi dhahar Ingsun ; nalika Ingsun kasatan , sira ora nyaosi ngunjuk ;
nalika Ingsun neneka , sira ora nampani Ingsun ing brayatira ; nalika Ingsun kelukaran sira ora ngagem-agemi Ingsun ; nalika Ingsun gerah lan ana ing kunjara , sira ora niliki Ingsun .
Ing kono wong-wong mau iya bakal padha mangsuli klawan munjuk : Gusti , kala punapa kawula sumerep Paduka kerapan , utawi kasatan , utawi neneka , utawi kelukaran utawi gerah , utawi kinunjara lan kawula mboten ngladosi Paduka ?
Panjenengané banjur bakal mangsuli wong-wong mau klawan ngandika : Satemen-temené Ingsun pitutur marang sira , sepira kang ora sira tindakaké marang kang cilik dhéwé iki , iku iya ora sira tindakaké kagem Ingsun .
Anadéné wong-wong iku bakal padha lumebu ing paukuman langgeng , déné para wong kang lakuné bener bakal lumebu ing urip langgeng . "
Sawisé Yésus mungkasi pangandikané kabèh iku mau , banjur ngandika marang para sakabaté ,
" Kowé padha mangerti , yèn rong dina manèh nyandhak dinané riyaya Paskah , lan Putraning Manungsa bakal kaulungaké supaya kasalib . "
Ing nalika samana para pangareping imam lan para pinituwaning bangsa padha nglumpuk ana ing padalemané Imam Agung kang asma Kayafas ,
pirembugan bab anggoné arep nyekel Yésus kanthi paékan lan nyédani Panjenengané .
Nanging padha celathu , " Aja pinuju ing riyaya , supaya aja ndadèkaké gègèr ing satengahé umat . "
Nalika Yésus ana ing Bétania , ana ing omahé Simon kang lara kusta iku ,
ana wong wadon kang marek ing ngarsané Yésus , nggawa guci watu isi lenga jebad kang larang regané , banjur diesokaké ing mustakané Yésus , nalika lagi lenggah dhahar .
Nanging para sakabat bareng weruh padha muring-muring , pangucapé , " Apa karepé pangecèh-ecèh iku ?
Sabab lenga iku rak kena didol payu larang , lan didanakaké marang wong-wong miskin . "
Nanging Yésus pirsa , banjur ngandika marang para sakabat , " Yagéné kowé padha ngganggu-gawé wong wadon iki ? Awit panggawé becik kang katandukaké marang Aku .
Wong-wong miskin iku salawasé ana ing kowé , nanging ora salawasé Aku ana ing kowé .
Amarga anggoné ngesokaké lenga ing awakku iku , kanggo nyawisaké anggonku bakal kakubur .
Sanyatané Aku pitutur marang kowé , ana ing ngendi baé Injil iki diwartakaké ing saindenging jagat , apa kang katindakaké iku bakal kacaritakaké uga minangka pangéling-éling marang wong wadon iku . "
Sawisé iku salah sawijining sakabat rolas , kang jenengé Yudas Iskariot , marani para pangareping imam ,
lan matur , " Panjenengan badhé maringi punapa dhateng kula , supados kula masrahaken tiyang punika dhateng panjenengan ? " Para pangareping imam banjur ngulungaké telung puluh sèkel pérak marang Yudas .
Lan wiwit nalika iku Yudas golèk wektu kang cocog kanggo masrahaké Yésus .
Ing dina wiwitaning riyaya Roti Tanpa Ragi , para sakabat padha marek ing ngarsané Yésus lan matur , " Gusti ngersakaken wonten ing pundi anggèn kawula nyawisaken papan kagem dhahar Paskah ? "
Panjenengané ngandika , " Padha menyanga kutha , menyang enggoné si Anu lan kandhaa : Dhawuhipun Guru : Wektuku wus cedhak , Aku arep mahargya Paskah karo para sakabatku ana ing omahmu . "
Para sakabat banjur nindakaké kaya kang kadhawuhaké déning Yésus lan nyawisaké Paskah .
Bareng wus soré , Panjenengané lenggah dhahar bebarengan karo para sakabaté rolas .
Lan sajroné padha mangan , Panjenengané ngandika , " Satemené Aku pitutur marang kowé , yèn salah siji saka ing antaramu bakal ngiyanati Aku . "
Para sakabat padha sedhih banget sarta wiwit padha munjuk mbaka siji genti-genti , " Rak sanès kawula , ta , Gusti ? "
Déné minangka wangsulan , Panjenengané ngandika , " Sing bebarengan karo Aku nyelupaké tangan ing mangkok iki , iya iku kang bakal ngulungaké Aku .
Putraning Manungsa pancèn bakal jengkar , kaya kang katulis tumrap Panjenengané , nanging bilai wong kang awit saka pokal-gawéné Putraning Manungsa kaulungaké . Saupama wong iku ora kalairaké , iku luwih becik . "
Yudas kang bakal ngulungaké Panjenengané banjur matur , " Rak sanès kawula , ta , Guru ? " Panjenengané ngandika marang Yudas , " Kowé wus kandha dhéwé ! "
Nalika padha mangan , Yésus mundhut roti , lan sawusé saos-sokur , banjur nyuwil-nyuwil roti iku sarta maringaké marang para sakabat lan ngandika , " Padha tampanana , panganen , iki badanku . "
Panjenengané nuli mundhut tuwung lan sawusé saos-sokur banjur maringaké marang para sakabaté , pangandikané , " Padha ngombéa kabèh saka ing tuwung iki .
Sabab iki getihku , getihing prajanjian kang kawutahaké kanggo wong akèh , murih apuraning dosa .
Nanging Aku pitutur marang kowé : Wiwit saiki Aku ora bakal ngombé manèh pametuning wit anggur iki , nganti tekan wektuné Aku lan kowé padha ngombé kang anyar ana ing Kratoning Ramaku . "
Sawisé padha ngunjukaké kidung pamuji , banjur padha mangkat menyang Gunung Zaitun .
Yésus banjur ngandika marang para sakabat , " Ing bengi iki kowé kabèh bakal padha kecuwan marga saka Aku . Sabab wis tinulis , mangkéné : Ingsun bakal nggebag juru pangoné lan wedhus-wedhusé ing pepanthané bakal kabuyaraké .
Nanging sawisé Aku tangi , Aku bakal ndhisiki kowé kabèh menyang Galiléa . "
Pétrus tumuli matur marang Panjenengané , " Sanadyan sadaya sami kecuwan dhateng Gusti babar pisan kawula mboten badhé kecuwan . "
Pangandikané Yésus marang Pétrus , " Satemené Aku pitutur marang kowé : Ing bengi iki , sadurungé jago kluruk , kowé bakal nyélaki Aku kaping telu . "
Pétrus matur marang Panjenengané , " Sanadyan kawula kedah pejah sareng kaliyan Gusti , kawula mboten badhé nyélaki Gusti . " Para sakabat kabèh iya padha matur kaya mangkono .
Yésus banjur tindak karo para sakabat menyang ing panggonan kang aran Gètsémani , lan Panjenengané ngandika marang para sakabat , " Padha linggiha ing kéné , sasuwéné Aku lunga mrana prelu ndedonga . "
Panjenengané ngajak Pétrus lan anaké Zébédéus loro , Panjenengané banjur wiwit sungkawa ing galih lan gorèh .
Panjenengané nuli ngandika marang sakabat telu mau , " Atiku sedhih banget , nganti kaya arep tumeka ing pati . Padha tetepa ana ing kéné lan padha melèka ngancani Aku . "
Panjenengané banjur tindak maju sethithik sumungkem wedanané lan ndedonga , klawan matur , " Dhuh , Rama Kawula , manawi kepareng , mugi tuwung punika sumingkira saking Kawula , nanging mboten awit saking pikajeng Kawula , nanging karana karsa Paduka . "
Panjenengané banjur murugi sakabat mau lan padha ketemu turu . Panjenengané ngandika marang Pétrus , " Apa kowé padha ora kuwat melèk ngancani Aku sajam baé ?
Padha melèka lan ndedongaa , supaya kowé aja kena ing panggodha . Roh iku pancèn cumadhang , nanging sipating manungsa iku ringkih . "
Kang kaping pindhoné Panjenengané tindak manèh lan ndedonga , " Dhuh , Rama Kawula , manawi tuwung punika mboten saged sumingkir , kajawi Kawula ombé , lah kalampaha ing sakarsa Paduka . "
Lan nalika Panjenengané wangsul manèh , para sakabat ketemu padha turu , sabab mripaté mbliyut .
Panjenengané banjur nilar para sakabaté manèh tindak ndedonga kaping teluné , pandongané padha kaya kang uwis .
Sawisé mangkono banjur murugi para sakabaté lan ngandika , " Apa kowé isih padha turu lan ngaso ? Lah wis tekan wektuné Putraning Manungsa kaulungaké marang tanganing wong-wong dosa .
Padha tangia , payo padha lunga , kang ngulungaké Aku wus cedhak . "
Nalika Yésus isih ngandika , Yudas , yaiku salah sawijining sakabat rolas , teka bebarengan karo wong golongan gedhé kongkonané para pangarepé imam lan para pinituwané bangsa , kanthi nggawa pedhang lan penthung .
Déné kang ngulungaké Panjenengané wis awèh tandha marang wong-wong mau klawan ngucap , " Kang bakal dakcucup , yaiku wongé , cekelen wong iku ! "
Lan Yudas tumuli marek ing ngarsané Yésus sarta matur , " Ngaturaken salam , Rabbi , " sarta nyucup Panjenengané .
Yésus tumuli ngandika marang Yudas , " Hé , kanca , prelumu apa kowé teka mréné ? " Wong-wong mau banjur padha ngangseg lan nyepeng Panjenengané .
Salah siji saka kang padha ndhèrèk Yésus gumragèh tangané ngunus pedhangé lan nyabet abdiné Imam Agung , merung kupingé .
Yésus tumuli ngandika marang kang medhang iku , " Pedhangmu balèkna ing rangkané , awit kabèh wong kang olah-pedhang , bakal tiwas déning pedhang .
Utawa apa kokkira yèn Aku ora bisa nyuwun marang Ramaku lan Panjenengané sanalika bakal ngirimaké marang Aku malaékat luwih saka rolas legiun ?
Yèn mangkono , banjur kepriyé anggoné katetepan tulisan-tulisan kang mratélakaké yèn pancèn kudu kalakon kaya mangkono iku ? "
Ing nalika iku Yésus ngandika marang wong akèh mau , " Kowé padha teka arep nyekel Aku kok kaya ngadhepi bégal kanthi nganggo pedhang lan penthung ? Mangka saben dina Aku linggih lan memulang ana ing Padaleman Suci lan kowé ora nyekel Aku .
Nanging kabèh iki kelakon supaya katetepan tulisan-tulisané para nabi . " Para sakabat kabèh banjur padha ninggal Panjenengané lan padha lumayu sumingkir .
Para kang nyekel Yésus banjur ngirid Panjenengané menyang dalemé Imam Agung Kayafas . Ing kono para ahli Torèt lan para pinituwa wus padha nglumpuk .
Pétrus ngetutaké Panjenengané saka kadohan nganti tekan ing plataran dalemé Imam Agung , lan bareng wis mlebu banjur linggih ing antarané para abdi , arep nyumurupi kepriyé kedadéané prakara .
Para pangareping imam , malah sapepaké Pradata Agama padha golèk seksi palsu kang nglawan Yésus , supaya bisa nyédani Panjenengané ,
nanging padha ora bisa nemu , sanadyan akèh seksi palsu kang padha maju . Wasana ana loro kang maju ,
lan matur , " Tiyang punika naté cariyos : Aku bisa mbubrah Padalemané Allah lan bisa mbangun manèh sajroning telung dina . "
Imam Agung banjur jumeneng lan ngandika marang Panjenengané , " Apa kowé ora mangsuli apa-apa marang pandakwané seksi-seksi iki ? "
Nanging Yésus kèndel baé . Imam Agung banjur ngandika marang Panjenengané , " Demi Allah kang asipat gesang , kowé kandhaa marang aku kabèh , apa kowé iku Kristus , Putraning Allah ? "
Yésus ngandika marang Imam Agung , " Kowé wus nyebutaké . Éwasamana Aku pitutur marang kowé kabèh : Wiwit saiki kowé padha ndeleng Putraning Manungsa lenggah ing satengené Kang Mahakwasa lan rawuh nitih méganing langit . "
Ing kono Imam Agung banjur nyuwèk pangagemané lan ngandika , " Wong iki ngucapaké panyenyamah . Yagéné kita kok isih mbutuhaké seksi-seksi ? Lah sapunika panjenengan sampun mireng anggènipun nyenyamah .
Kadospundi panimbang panjenengan ? " Wong-wong padha mangsuli klawan celathu , " Tiyang punika kedah kaukum pejah . "
Banjur padha ngidoni pasuryané lan njotosi Panjenengané ; déné liyané napuki .
kanthi ngucap : " Hé , Kristus , coba kandhakna marang aku kabèh , sapa kang napuk kowé ? "
Nalika samana Pétrus linggih ana ing jaba , ana ing plataran . Banjur ana sawijining abdi wadon kang nekani lan alok , " Sampéyan inggih tumut kaliyan Yésus , tiyang Galiléa niku ? "
Nanging Pétrus sélak ana ing ngarepé wong kabèh , pangucapé , " Kula mboten ngerti sampéyan niku kandha napa . "
Bareng dhèwèké menyang ing régol , ana abdi liyané kang weruh , banjur kandha karo wong-wong kang ana ing kono , " Wong iki iya mèlu Yésus , wong Nasarèt iku . "
Nanging Pétrus sélak manèh kanthi sumpah , " Kula mboten wanuh kalih tiyang niku . "
Ora let suwé wong-wong sing padha ngadeg ana kono padha marani Pétrus lan celathu , " Satemen-temené kowé iya panunggalané wong iku , omonganmu kanthi cetha mratélakaké kowé iku sapa . "
Pétrus banjur wiwit nyupatani awaké dhéwé lan sumpah , " Kula mboten wanuh kalih tiyang niku . " Ing nalika iku uga banjur ana jago kluruk .
Pétrus nuli kèlingan pangandikané Yésus marang dhèwèké , " Sadurungé jago kluruk , kowé wus nyélaki Aku ping telu . " Mulané banjur metu lan nangis kelara-lara .
Bareng wis ésuk , pangareping imam kabèh lan pinituwaning bangsa padha nglumpuk lan gawé keputusan tumrap Yésus nedya nyédani Panjenengané .
Lan sawisé mbanda Panjenengané , wong-wong iku banjur ngirid Panjenengané lan masrahaké marang Pilatus , Gubernur ing wilayah kono .
Nalika Yudas , sakabat kang ngulungaké iku weruh Panjenengané bakal kasédanan , temah kanthi keduwung , banjur mbalèkaké dhuwit telung puluh sèkel pérak marang para pangarepé imam lan pinituwa ,
kalawan matur , " Kula damel dosa , kanthi ngulungaken rah resik . " Nanging wong-wong iku padha mangsuli , " Apa urusané iku karo aku sakkanca ? Mesthiné kowé dhéwé kang ngrampungi prekara iku ! "
Lan karo nguncalaké dhuwité iku ana sajroning Padaleman Suci , Yudas sumingkir saka kono lan nggantung .
Para pangareping imam padha njupuki dhuwit mau lan padha kandha , " Dhuwit iki ora kena kalebokaké ing pethi pisungsung , sabab iki dhuwit getih . "
Sawisé padha rembugan banjur tuku palemahané kundhi nganggo dhuwit iku minangka pakuburané wong-wong manca .
Mulané palemahan mau sapréné diarani : Palemahan Getih .
Kang mangkono iku dadi wus katetepan pangandika lantaran Yérémia kang dhawuh , " Padha nampani dhuwit telung puluh sèkel pérak , yaiku ajiné wong manut katetepaning rega ing satengahé bani Israèl ,
lan dhuwit mau banjur katukokaké palemahané kundhi , kaya anggoné Pangéran dhawuh marang aku . "
Yésus banjur kaadhepaké ing ngarsané gubernur , lan gubernur nuli ndangu Panjenengané klawan ngandika , " Punapa panjenengan rajanipun tiyang Yahudi ? " Yésus ngandika , " Panjenengan piyambak mastani makaten . "
Déné tumrap panggugat marang Panjenengané déning para pangarepé imam lan para pinituwa , Panjenengané ora paring wangsulan apa-apa .
Pilatus banjur ngandika marang Panjenengané , " Punapa Panjenengan mboten mirengaken gugatanipun para seksi ingkang samanten kathahipun punika ? "
Panjenengané ora paring wangsulan , nganti ndadèkaké gumuné Pilatus .
Anadéné ing saben mangsa riyaya , adaté gubernur nglilani luwaré tawanan siji kang dikarepaké wong akèh .
Mangka ing nalika iku ana wong siji kang kawentar alané , jenengé ( Yésus ) Barabbas .
Sarèhné wong-wong wus padha nglumpuk , Pilatus ngandika marang wong-wong iku , " Sapa sing kokkarepaké supaya dakluwari , ( Yésus ) Barabbas , apa Yésus kang kasebut Kristus ? "
Sabab Pilatus wus pirsa , yèn wong-wong iku padha masrahaké Panjenengané awit saka drengkining ati .
Nalika Panjenengané lagi lenggah ing kursi pangadilan , garwané utusan matur , " Sampun ngantos panjenengan tumut-tumut ing prekawisipun tiyang mursid punika , awit wau dalu damel sisah kula salebetipun ngimpi karana Panjenenganipun . "
Nanging para pangarepé imam lan para pinituwa , padha ngojok-ojoki wong golongan supaya nyuwun Barabbas kaluwarana lan Yésus diukum pati .
Gubernur banjur mangsuli lan ngandika marang wong golongan iku , " Saka ing antarané wong loro iku sapa kang kokkarepaké supaya dakluwari ? " Wong golongan tumuli matur , " Barabbas ! "
Pilatus ndangu manèh , " Yèn mangkono apa kang kudu daktindakaké tumrap Yésus kang kasebut Kristus iku ? " Kabèh padha matur , " Tiyang punika kasaliba ! "
Éwadéné Pilatus ngandika , " Iku awit saka kadurakan apa kang wus katindakaké ? " Nanging wong golongan iku sangsaya seru pambengoké , tembungé , " Tiyang punika kasaliba ! "
Bareng Pilatus pirsa , yèn pambudidayané bakal tanpa guna , nanging malah wiwit gègèran , panjenengané tumuli mundhut banyu sarta wijik asta ana ing ngarepé wong golongan iku karo ngandika , " Aku ora kaluputan tumrap getihé wong iki ; padha rampungana dhéwé ! "
Lan wong kabèh padha mangsuli klawan matur , " Rahipun dhumawaha ing kawula lan anak-anak kawula . "
Pilatus banjur ngluwari Barabas nuruti karebé wong akèh iku , lan sawisé nindakaké paukuman sapu marang Yésus , panjenengané banjur masrahaké Yésus supaya kasalib .
Para prajurité gubernur banjur ngirid Yésus mlebu ing gedhong pangadilan lan nglumpukaké prajurit sabataliyon wutuh ngepung Panjenengané .
Lan sawusé ngrucat jubah agemané , para prajurit iku banjur ngagemaké jubah wungu marang Panjenengané ,
sarta padha nganam makutha eri diagemaké ing mustakané , apadéné ing astané tengen dicepengi glagah . Tumuli padha jèngkèng ana ing ngarsané kambi moyoki , pangucapé , " Ngaturaken salam bekti , dhuh Rajanipun tiyang Yahudi ! "
Lan karo ngidoni Panjenengané , banjur padha njupuk glagahé iku mau sarta kagebagaké ing mustakané .
Sawusé padha moyoki Panjenengané , tumuli padha ngrucat jubahé lan ngagemaké pangagemané piyambak , banjur nglarak Panjenengané metu arep disalib .
Nalika padha lumaku metu menyang njaban kutha , kepethuk wong saka ing Kiréné , jenengé Simon . Para prajurit meksa wong iku supaya manggul salibé Yésus .
Lakuné banjur tekan ing panggonan kang aran Golgota , tegesé pacumplungan .
Padha nyaosi ngunjuk Panjenengané anggur kang dicampur rempelu ; lan bareng ngedhapi , Panjenengané ora karsa ngunjuk .
Sawisé padha nyalib Panjenengané , para prajurit banjur padha ngedum-edum pangagemané sarana dilotré .
Para prajurit nuli padha lungguh , njaga Panjenengané .
Sarta padha masang pandakwa bab kaluputané Panjenengané sarana tulisan ana ing sandhuwuré mustakané , uniné , " Iki Yésus rajané wong Yahudi . "
Nalika samana ana bégal loro kasalib bareng karo Panjenengané , siji ana ing tengen , sijiné ana ing kiwa .
Anadéné wong-wong kang padha liwat , padha ngala-ala marang Yésus , kambi gèdhèg-gèdhèg
lan padha ngucap , " Hé , kowé , kang arep mbubrah Padaleman Suci lan mbangun sajroné telung dina , luwarana awakmu dhéwé : Déné menawa kowé iku Putrané Allah , mudhuna saka ing salib ! "
Mangkono uga para pangarepé imam padha moyoki bareng karo para ahli Torèt sarta para pinituwa , pangucapé ,
" Wong iku wis nylametaké wong liya , nanging nylametaké awaké dhéwé ora bisa ! Menawa wong iku rajané Israèl , saiki karebèn mudhun saka ing salib lan aku bakal padha pracaya .
Wong iku wis kumandel marang Allah , déné saiki karebèn Allah sing nylametaké , yèn pancèn Allah kepareng ing penggalih , sabab wong iku rak wus kandha : Aku iku Putrané Allah . "
Dalah bégal-bégal kang bareng disalib iya ngala-ala Panjenengané mangkono .
Wiwit jam rolas nganti tekan jam telu ana pepeteng kang nglimputi satanah kabèh .
Kira-kira jam telu , Yésus nywanten sora , " Éli , Éli , lama sabakhtani ? " Tegesé : Dhuh Allah Kawula , Allah Kawula , punapaa déné Paduka nilar Kawula ?
Krungu kang mangkono iku wong sawatara kang padha ngadeg ana ing kono padha ngucap , " Wong iki ngundang Élia . "
Sanalika ana wong siji saka antarané wong-wong iku mlayu , njupuk jamur karang , lan sawisé dicelupaké anggur kecut , diubetaké ing glagah banjur kacaosaké Panjenengané supaya kaunjuk .
Nanging wong-wong liyané padha ngucap , " Wis ta enengna baé , kita arep padha weruh , apa Élia rawuh nylametaké wong kuwi . "
Yésus banjur nywanten sora , nuli masrahaké nyawané .
Ing kono geberé Padaleman Suci suwèk dadi loro wiwit saka ndhuwur nganti tekan ngisor , lan ana lindhu , sarta parang-parang padha bengkah ,
apadéné kubur-kubur padha menga , lan akèh para suci kang wus padha mati , padha katangèkaké .
Bareng wis padha metu saka ing kubur , lan sawisé wunguné Panjenengané , para suci kang katangèkaké iku padha lumebu ing kutha suci sarta padha ngaton marang wong akèh .
Panggedhéning prajurit lan para kang njaga Yésus bebarengan padha ngrasakaké lindhu lan nyipati apa kang wus kelakon , padha banget wediné , lan padha ngucap mangkéné , " Sanyata Panjenengané iku Putraning Allah . "
Ing kono ana wong wadon akèh kang padha ngawasaké saka kadohan , yaiku wong-wong wadon kang padha ndhèrèkaké Yésus saka ing Galiléa prelu ngladosi Panjenengané .
Ing antarané yaiku : Maria Magdaléna , lan Maria ibuné Yakobus lan Yusuf , sarta ibuné anak-anaké Zébédéus .
Bareng soré ana wong sugih teka saka Arimatéa , jenengé Yusuf , kang uga wus dadi muridé Yésus ,
wong iku séba ing ngarsané Pilatus nyuwun layoné Yésus . Pilatus banjur dhawuh maringaké marang wong mau .
Bareng Yusuf wis njupuk layoné , tumuli ngulesi layon iku nganggo mori putih kang resik ,
lan banjur nyarèkaké layon iku ana ing pakuburané kang anyar , kang tinatah ana ing padhas , lan sawisé ngglundungaké watu gedhé ana ing lawangé pasaréan , nuli mulih .
Maria Magdaléna lan Maria sijiné padha ana ing kono padha linggih ing ngarep pasaréan .
Ésuké , yaiku sawisé dina pacawisan , para pangareping imam lan para Farisi padha nglumpuk ing ngarsané Pilatus
lan padha matur , " Tuwan , kula sami ènget , bilih juru panasaran punika nalika taksih gesang , cariyos makaten : Sawisé telung dina Aku bakal tangi .
Awit saking punika , mugi panjenengan ndhawuhaken , supados kuburipun kajagi ngantos dumugi tigang dintenipun . Manawi mboten mekaten , saged ugi para sakabatipun lajeng dhateng mandung Piyambakipun , nunten cariyos dhateng tiyang kathah , " Panjenengané wus wungu saka ing antarané wong mati , satemah juru panasaran ingkang kantun badhé langkung awon katimbang ingkang rumiyin . "
Pangandikané Pilatus marang wong-wong mau , " Kowé padha daklilani nggawa prajurit , padha mangkata , padha jaganen kaya kang kokkarepaké . "
Sawisé padha mangkat , wong-wong iku padha njaga pasaréan , sarta kabantu déning para prajurit nyègel watuné .
Bareng dina Sabat wis kliwat , ing wayah bangun ésuk , ngarepaké dina kapisan ing minggu iku , Maria Magdaléna karo Maria sijiné padha lunga niliki pasaréan .
Lah tumuli ana lindhu gedhé , awit ana malaékating Pangéran tumedhak saka langit lan nyelak ngglundhungaké watuné , nuli dilenggahi .
Pasuryané katon kaya kilat , pangagemané putih kaya salju .
Awit saka wediné marang malaékat , sing padha jaga gumeter wedi banget nganti kaya wong mati .
Ananging malaékat mau ngandika marang wong-wong wadon iku , " Kowé aja padha wedi , sabab aku ngerti , kowé padha nggolèki Yésus kang disalib iku .
Panjenengané ora ana ing kéné , awit wis wungu , kaya kang wus kapangandikakaké . Padha mrénéa , delengen papan panggonané sumaré .
Lan diénggal padha lungaa sarta kandhakna marang para sakabaté , yèn Panjenengané wis wungu saka ing antarané wong mati lan mangertia , Panjenengané ndhisiki kowé tindak menyang Galiléa . Ana ing kana , kowé bakal padha ndeleng Panjenengané . Lah mangertia , Aku wis tutur marang kowé . "
Wong-wong wadon iku banjur énggal-énggal padha lunga saka ing pasaréan klawan wedi lan kanthi kabungahan gedhé , padha lumayu arep awèh warta marang para sakabaté Yésus .
Lah sanalika Yésus methukaké wong-wong wadon iku lan ngandika , " Bagéa ! " banjur padha nyedhaki Panjenengané lan nyandhak sampéyané sarta nyembah Panjenengané .
Yésus tumuli ngandika marang wong-wong wadon iku , " Aja padha wedi . Padha lungaa , awèh pawarta marang sadulur-sadulurku supaya padha menyang Galiléa , ana ing kana bakal padha ndeleng Aku . "
Nalika wong-wong wadon iku padha mangkat , lah wong sawatara sing padha njaga padha lumebu ing kutha , ngaturi pawarta marang para pangarepé imam , bab kabèh kang kalakon .
Lan sawusé ngumpul karo para pinituwa sarta gawé putusan , banjur padha mènèhi dhuwit akèh marang para prajurit ,
sarta dhawuhé , " Kowé padha kandhaa mangkéné , ' Ing wayah bengi para sakabaté padha teka nyolong layoné , nalika aku padha turu . '
Déné menawa prekara iki kapireng déning gubernur , aku bakal padha matur panjenengané , supaya kowé ora nemu reruwed . "
Bareng wis padha nampani dhuwité , para prajurit banjur padha nglakoni kaya anggoné padha kawarah . Lan carita iku sumebar ana ing antarané wong Yahudi nganti sapréné .
Para sakabat sawelas nuli padha mangkat menyang Galiléa , menyang gunung kang wus kadhawuhaké Yésus marang para sakabat mau .
Bareng padha ndeleng Panjenengané banjur padha sujud , nanging sakabat sawatara padha mangu-mangu .
Yésus banjur nyelaki para sakabat lan ngandika , " Sakèhé pangwasa ana ing swarga lan ing bumi wis kaparingaké marang Aku .
Mulané padha lungaa , sakèhing bangsa padha dadèkna muridku , klawan dibaptisi ing asmané Sang Rama , Sang Putra lan Sang Roh Suci ,
lan padha diwulanga netepi sabarang kang wis dakdhawuhaké marang kowé kabèh . Lah , Aku nunggal karo kowé ing sadina-dina , nganti tumeka ing wekasaning jaman . "
Iki wiwitaning Injilé Yésus Kristus , Putrané Allah .
Kaya kang wis katulis ana ing kitabé Nabi Yésaya , " Lah , Ingsun ngutus utusaningsun ana ing ngarsanira , kang bakal nyawisaké marginira ;
ana swarané wong kang nywara sora ana ing pasamunan : Padha nyawisna margining Pangéran , lencengna lurung-lurungé . "
Mangkono Yohanes Pambaptis rawuhé ana ing pasamunan sarta ngundhangaké baptising pitobat murih apuraning dosa .
Wong saisiné wilayah Yudéa kabèh lan sakèhé wong kang manggon ing Yérusalèm , padha sowan panjenengané sarta padha dibaptisi ana ing Kali Yordan kalawan padha ngakoni dosané .
Yohanes ngagem ageman wulu unta lan ing lambungé ngagem sabuk lulang , apadéné dhaharané walang lan madu alas .
Déné panjenengané iku ngundhangaké pawarta klawan ngandika , " Ing sapungkurku , Panjenengané kang luwih kwasa tinimbang aku rawuh ; tumungkul nguculi talining trumpahé baé aku ora pantes .
Aku mbaptis kowé sarana banyu , nanging Panjenengané iku bakal mbaptis kowé sarana Roh Suci . "
Nalika samana Yésus rawuh saka Nasarèt ing wilayah Galiléa , lan Panjenengané banjur dibaptis déning Yohanes ana ing Kali Yordan .
Bareng Panjenengané mentas saka ing banyu , sanalika pirsa langit piyak , sarta Roh kang pindha manuk dara nedhaki Panjenengané .
Nuli ana swara saka swarga , " Sira iku Putraningsun kang kinasih , kang ndadèkaké renaning galihingsun . "
Sawisé iku , Roh tumuli nuntun Panjenengané menyang pasamunan .
Sajroné patang puluh dina , Panjenengané ana ing kono kagodha déning Iblis . Pamanggèné sesarengan karo kéwan alas , déné malaékat-malaékat padha ngladosi .
Sawisé Yohanes katangkep , Yésus rawuh ing Galiléa , nggelaraké Injilé Allah ,
lan ngandika , " Wis tekan waktuné , Kratoné Allah wis cedhak , padha mratobata , lan pracayaa marang Injil ! "
Nalika pinuju tindak urut pinggiré Tlaga Galiléa , Yésus pirsa Simon karo Andréas saduluré Simon , lagi padha nibakaké jala ing tlaga , amarga wong iku padha tukang golèk iwak .
Yésus banjur ngandika marang wong-wong iku , " Ayo , padha mèlua Aku . Aku bakal ndadèkaké kowé tukang golèk wong . "
Sanalika banjur padha ninggal jalané , ndhèrèkaké Panjenengané .
Bareng nglajengaké tindak sawatara , Panjenengané pirsa Yakobus anaké Zébédéus lan Yohanes saduluré , lagi padha ana ing prau ndandani jalané .
Panjenengané banjur nimbali wong-wong iku , lan tumuli padha ninggal Zébédéus , bapakné , ana ing prau karo para buruhé , lan padha ngetut-buri Panjenengané .
Yésus lan para sakabaté banjur padha tekan ing Kapèrnaum . Bareng dina Sabat , Panjenengané énggal-énggal mlebet ing papan pangibadah sarta memulang .
Wong-wong padha gumun banget marang piwulangé , awit Panjenengané iku maringaké piwulang kayadéné kang kagungan pangwasa , lan ora kaya para ahli Torèt .
Ing papan pangibadah kono , dumadakan ana wong kang kepanjingan roh jahat , lan bengok-bengok ,
" Punapa prekawis kawula sadaya kaliyan Panjenengan , dhuh Yésus saking Nasarèt ! Panjenengan rawuh punika punapa badhé numpes kawula ? Kawula ngertos Panjenengan punika sinten : Inggih Panjenenganipun ingkang suci , pinangkanipun saking Allah . "
Nanging Yésus tumuli ndukani roh jahat iku klawan ngandika , " Menenga , metua saka wong iku ! "
Roh jahat iku ngontang-antingaké wong mau sarta njerit kanthi swara sora banjur metu saka wong mau .
Wong kabèh padha gumun , temah padha takon-tinakon , kalawan ngucap , " Apa ta iki ? Piwulang anyar mawa pangwasa . Apadéné paring dhawuh marang roh-roh jahat lan iku iya padha manut marang Panjenengané . "
Pawarta bab Panjenengané banjur sumebar ing endi-endi nyrambahi wilayah Galiléa kabèh .
Lan sawisé medal saka ing papan pangibadah , Yésus karo Yakobus lan Yohanes banjur énggal-énggal tindak menyang omahé Simon lan Andréas .
Ibuné maratuwa Simon nggléthak nandhang lara panas . Para sakabat mau tumuli padha matur marang Panjenengané bab kang lara iku .
Panjenengané nuli nyelaki ibu mau , sarta nangèkaké klawan narik tangané ; lan panasé tumuli ilang , banjur ngladèni tamu-tamuné .
Bareng soré , nalika srengéngé wus surup , wong-wong padha nggawa sakèhé wong kang padha nandhang lara lan kesurupan sétan kaaturaké marang Panjenengané .
Wong sakutha kabèh padha uyel-uyelan ngumpul ana ing ngarep lawang .
Panjenengané banjur nyarasaké wong akèh kang padha nandhang lara warna-warna sarta nundhungi sétan akèh ; lan Panjenengané ora marengaké sétan-sétané padha kandha-kandha , awit wis padha wanuh marang Panjenengané .
Ésuk umun-umun , nalika isih peteng , Panjenengané wungu banjur miyos , tumuli tindak menyang papan kang sepi lan ndedonga ana ing kono .
Simon lan sakancané padha nusul nggolèki Panjenengané .
Bareng wis ketemu Panjenengané , banjur padha matur , " Tiyang sadaya sami madosi Panjenengan . "
Panjenengané paring wangsulan marang Simon sakancané , " Ayo padha menyang panggonan-panggonan liyané , menyang kutha-kutha sakiwa-tengené kéné supaya Aku iya nggelaraké piwulang ana ing kono , awit iya iku preluné anggonku rawuh ing donya . "
Panjenengané banjur nggelaraké piwulang ing sawilayah Galiléa kabèh , ana ing papan-papan pangibadahé wong-wong ing kono sarta nundhungi sétan-sétan .
Ana wong kang nandhang lara kusta sowan ing ngarsané Yésus nyuwun pitulungan marang Panjenengané kalawan jèngkèng , matur , " Manawi Panjenengan karsa , Panjenengan saged mbirat najis kawula . "
Karana trenyuh déning welasé , Panjenengané mulung astané lan ndemèk wong mau sarta ngandika , " Aku karsa , birata najismu ! "
Sanalika kustané ilang , temahan wong iku birat najisé .
Panjenengané banjur énggal ndhawuhi wong iku sumingkir lan diwanti-wanti kanthi pangandika ,
" Kowé aja nganti kandha-kandha apa baé marang sapa baé , nanging lungaa , tuduhna awakmu dhéwé marang imam , sarta nyaosna kurban , kaya kang wis kadhawuhaké déning Musa kanggo pasucèné awakmu , minangka paseksi marang wong-wong . "
Éwadéné sapungkuré saka kono , wong mau wiwit martak-martakaké lan nyebar-nyebaraké lelakon mau menyang ngendi-endi , satemah Panjenengané ora bisa lumebet ing kutha kanthi terang-terangan , nanging lereb ana ing njaba , ing panggonan-panggonan kang sepi , lan wong saka ing endi-endi padha terus marani marek ing ngarsané .
Let sawatara dina , sawisé Panjenengané rawuh manèh ing Kapèrnaum , wong-wong wus padha krungu wartané yèn Panjenengané ana ing dalem .
Banjur akèh wong kang padha teka nglumpuk nganti ora ana enggon manèh , dalah ing ngarep lawang baé iya ora ana ; lan Panjenengané banjur medhar pangandika marang kang padha nglumpuk iku .
Ana wong-wong teka karo nggawa wong lumpuh , digotong wong papat , disowanaké marang Panjenengané .
Sarèhné padha ora bisa nggawa marang ngarsané Panjenengané marga anané wong golongan , wong-wong iku padha mbukak payon ing sandhuwuré Panjenengané ; lan sawusé mbukak payon , wong-wong iku banjur ngudhunaké paturon panggonané kang lumpuh iku nggléthak .
Bareng Yésus nguningani pangandelé wong-wong mau , banjur ngandika marang kang lumpuh , " Nggèr , dosa-dosamu wus kaapura ! "
Nanging ana ahli Torèt sawatara kang padha lungguh ana ing kono , lan iku padha mikir ,
" Yagéné wong iku kok kandha mangkono ? Wong iku nyenyamah marang Allah . Sapa kang kwasa ngapura dosa kajaba mung Allah piyambak ? "
Sarèhné panggalihé Yésus pirsa yèn kaya mangkono iku anggoné padha mikir , Panjenengané banjur ngandika marang para ahli Torèt iku , " Yagéné kowé padha duwé pikiran kang kaya mangkono ing sajroning atimu ?
Endi kang luwih gampang , kandha marang kang lumpuh iku : Dosamu wus kaapura , apa kandha : Tangia , paturonmu angkaten lan lumakua ?
Nanging supaya kowé padha ngerti , yèn Putrané Manungsa iku duwé pangwasa kanggo ngapura dosa ing bumi , " -- Panjenengané banjur ngandika marang kang lumpuh , --
" Aku kandha marang kowé , ngadega , paturonmu angkaten lan muliha menyang omahmu ! "
Kang lumpuh iku banjur ngadeg , tumuli ngangkat paturoné sarta sumingkir liwat ing sangarepé wong-wong , nganti wong kabèh padha kaéraman lan banjur ngluhuraké Allah , klawan padha ngucap , " Kang kaya mangkono iku kita padha durung tau weruh . "
Yésus banjur tindak manèh menyang pinggir tlaga ; lan wong golongan iku kabèh padha sowan ing ngarsané . Panjenengané banjur memulang marang wong-wong iku .
Bareng langkung ing kono , Panjenengané pirsa Lèwi anaké Alféus lungguh ana ing kantor pajeg . Panjenengané banjur ngandika marang Lèwi , " Mèlua Aku ! " Lèwi tumuli ngadeg lan ndhèrèkaké Panjenengané .
Kacarita Panjenengané dhahar ana ing omahé Lèwi ; akèh juru-tagih-pajeg lan wong dosa padha mangan bareng karo Yésus lan para sakabaté , sabab pancèn ana wong akèh kang padha ndhèrèkaké Panjenengané .
Para ahli Torèt saka golongan Farisi bareng weruh yèn Panjenengané dhahar karo wong-wong dosa lan para juru-tagih-pajeg , banjur padha kandha marang para sakabaté , " Yagéné wong iku kok mangan awor karo para juru-tagih-pajeg lan wong-wong dosa ? "
Bareng Yésus midhanget , Panjenengané banjur ngandika marang para ahli Torèt iku , " Wong-wong waras ora mbutuhaké dhokter , nanging wong-wong lara iku kang mbutuhaké . Aku teka ora supaya ngundang wong-wong kang mursid , nanging supaya ngundang wong-wong dosa . "
Nalika para sakabaté Yohanes lan para Farisi pinuju padha pasa ; padha sowan sarta matur marang Panjenengané , " Sabab punapa déné para sakabatipun Yohanes lan murid-muridipun para Farisi sami siyam , nanging sakabat-sakabat Panjenengan kok sami mboten siyam ? "
Yésus ngandika marang wong-wong mau , " Rak ora bisa ta tamu-tamu kang mahargya pangantèn padha pasa , nalika pangantèn lanang isih lungguhan bareng karo para tamu ? Sasuwéné isih nyandhing pangantèn lanang , tamu-tamu ora kena pasa .
Nanging bakal tumeka ing waktu , nalika pangantèn kabedhol saka ing antarané para tamu , lan ing waktu iku wong-wong iku bakal padha pasa .
Ora ana wong nambalaké potongan kain anyar kang durung mengkered marang sandhangan lawas ; déné menawa mangkono tambalané kain anyar mau bakal nyuwèkaké , kang anyar nyuwèk kang lawas , lan suwèké dadi luwih banget .
Lan ora ana wong ngisèkaké anggur anyar ing kanthong kulit lawas ; awit menawa mangkono angguré bakal ngrusak kanthongé , satemah dadia angguré apadéné kanthongé bakal dadi rusak lan muspra ; nanging anggur anyar kuduné diwadhahi ing kanthong kulit kang anyar . "
Kacarita ing sawijiné dina Sabat , Yésus tindak langkung pategalan gandum ; lan para sakabaté padha methiki wulèn gandum .
Wong-wong Farisi banjur padha matur marang Panjenengané , " Panjenengan pirsani , sabab punapa tiyang-tiyang punika sami nindakaken padamelan ingkang mboten dipun parengaken ing dinten Sabat ? "
Panjenengané banjur ngandika marang wong-wong Farisi iku , " Apa kowé padha ora tau maca apa kang katindakaké déning Daud lan para pandhèrèké , nalika ngalami kekurangan lan kaluwèn ,
kepriyé anggoné padha mlebu ing Padalemané Allah , nalika jamané imam agung Abyatar lan dhahar roti caosan -- kang ora pareng dipangan kejaba mung déning para imam -- lan iya maringaké roti iku marang para pandhèrèké ? "
Apadéné Panjenengané ngandika marang wong-wong Farisi , " Dina Sabat iku dianakaké kanggo manungsa , ora kok manungsa kanggo dina Sabat ;
mula , Putrané Manungsa iku malah iya Gustiné dina Sabat . "
Yésus banjur mlebet manèh ing papan pangibadah . Ing kono ana wong kang tangané mati sasisih .
Wong-wong padha ngawasaké Panjenengané apa iya arep marasaké wong iku ing dina Sabat , supaya bisa padha nggugat Panjenengané .
Panjenengané banjur ngandika marang wong kang tangané mati sasisih iku , " Mara , ngadega ing tengah kéné ! "
Panjenengané banjur ngandika marang wong-wong kang padha ngawasaké iku , " Ing dina Sabat iku wong diparengaké nindakaké kabecikan apa nindakaké piala , nylametaké nyawa apa matèni ? " Nanging wong-wong iku padha meneng baé .
Panjenengané tumuli mirsani wong-wong ing sakiwa-tengené kalawan duka lan kanthi sekel ing galih karana wangkoting atiné . Panjenengané ngandika marang kang tangané mati sasisih iku , " Tanganmu athungna ! " Wong iku banjur ngathung , lan tangané wus kapulihaké .
Wong-wong Farisi iku , bareng wus padha metu , nuli padha sekongkelan karo para golongané Hérodès gawé rancangan , kepriyé bisané nyédani Panjenengané .
Yésus lan para sakabaté banjur sumingkir tindak menyang tlaga ; sarta kumpulaning wong akèh cacahé saka Galiléa padha ndhèrèkaké , samono uga saka Yudéa ,
saka Yérusalèm , saka Iduméa lan sabrangé Yordan , apadéné saka wilayahé Tirus lan Sidon . Kumpulaning wong kang akèh cacahé iku padha sowan ing ngarsané , marga wus padha krungu bab samubarang kang katindakaké déning Panjenengané .
Panjenengané banjur dhawuh marang para sakabaté supaya nyawisaké prau kagem Panjenengané marga anané wong golongan , supaya wong golongan iku ora ngesuk-esuk Panjenengané .
Amarga Panjenengané wus nyarasaké wong akèh , mula sakèhé wong kang nandhang lelara padha dhesek-dhesekan ngangseg nyedhak , murih bisané ndemok Panjenengané .
Roh-roh jahat iku saben-saben ndeleng Panjenengané , banjur padha sujud ana ing ngarsané sarta ngucap klawan sora , " Panjenengan punika Putranipun Allah ! "
Nanging kanthi wanti-wanti Panjenengané menging roh-roh jahat supaya ora padha ngandhakaké bab Panjenengané .
Yésus tumuli minggah ing gunung sarta nimbali wong-wong kang dikarsakaké lan wong-wong iku padha sowan ing ngarsané .
Panjenengané netepaké wong rolas , kang kasebut rasul-rasul déning Panjenengané , supaya ndhèrèkaké tindaké , lan kautus nggelaraké Injil ,
sarta padha diparingi pangwasa nundhungi sétan .
Panjenengané netepaké wong rolas iku , yaiku : Simon , kang diparingi jeneng Pétrus ,
lan Yakobus , anaké Zébédéus , lan Yohanes saduluré Yakobus , lan Panjenengané maringi jeneng marang karo-karoné Boanèrges , kang tegesé anaking gludhug ,
sarta Andréas , Filipus , Bartoloméus , Matius , Tomas , Yakobus anaké Alféus , Tadéus , Simon golongané wong Zélot ,
apadéné Yudas Iskariot , kang ngiyanati Panjenengané .
Yésus tumuli mlebet ing sawijining omah , lah wong golongan banjur teka manèh bareng-bareng , nganti padha ora kober dhahar .
Bareng para sadhèrèké padha krungu , banjur padha marani arep ngajak Panjenengané sumingkir , marga Panjenengané iku diarani éwah .
Déné para ahli Torèt kang teka saka Yérusalèm padha ngucap , " yèn Panjenengané iku kepanjingan Bèèlzebul , " lan " anggoné nundhungi sétan kanthi pitulungané panggedhéning sétan . "
Panjenengané banjur nimbali lan ngandikani wong-wong mau kanthi upama , " Kepriyé bisané Iblis nundhung Iblis ?
Menawa ana kraton nglawan awaké dhéwé , kraton iku ora bisa lestari madeg ,
lan menawa ana brayat pecah nglawan awaké dhéwé , brayat iku ora bisa lestari .
Mangkono uga menawa Iblis brontak nglawan awaké dhéwé sarta kapecah-pecah , Iblis ora bakal tetep ana , nanging wus tumeka ing pungkasané .
Nanging ora ana wong bisa mlebu ing omahé wong kang rosa lan njarah-rayah barang darbèké , menawa ora mbanda dhisik wong kang rosa iku . Sawusé mangkono lagi bisa njarah rayah omahé .
Satemené Aku pitutur marang kowé : Sakèhing dosa lan panyenyamah kang kaucapaké déning anaké para manungsa bakal kaapura .
Nanging , sapa baé kang nyenyamah marang Roh Suci , ora bakal olèh pangapura ing salawas-lawasé , nanging kaluputan marga anggoné nindakaké dosa kang langgeng . "
Panjenengané ngandika mangkono , jalaran wong-wong mau padha ngarani menawa Panjenengané kapanjingan roh jahat .
Ibu lan sadhèrèk-sadhèrèké tumuli padha teka ; sasuwéné ngadeg ana ing jaba , padha kongkonan wong ngaturi Panjenengané .
Wong akèh padha lungguh ngupengi Panjenengané lan padha matur , " Lah punika ibu sarta sadhèrèk-sadhèrèk Panjenengan sami wonten ing jawi madosi Panjenengan . "
Panjenengané banjur paring wangsulan marang wong-wong iku , " Sapa ibuku lan sadulur-sadulurku ? "
Kanthi mirsani wong-wong kang padha lungguh ngupengi Panjenengané , banjur ngandika , " Iya iki ibuku lan sadulur-sadulurku !
Awit sing sapa nindakaké karsané Allah , iya iku sadulurku lanang , lan sadulurku wadon apadéné ibuku . "
Yésus wiwit memulang manèh ana ing pinggiring tlaga . Wong golongan kang luwih déning akèh padha nglumpuk ana ing ngarsané , nganti Panjenengané minggah ing prau kang lagi labuh , banjur lenggah ing kono ; déné wong golongan kabèh padha ana ing dharatan sapinggiring tlaga .
Panjenengané banjur mulangaké prakara akèh marang wong golongan iku ngagem pasemon . Ing piwulangé iku , Panjenengané ngandika marang wong-wong mau ,
" Padha rungokna ! Ana wong metu arep nyebar wiji .
Nalika nyebar , sebarané iku sebagéan tiba ing sapinggiring dalan , lan manuk-manuk banjur teka sarta nuthuli wiji-wiji iku nganti entèk .
Liyané tiba ing palemahan kang campur watu , ing kono lemahé ora akèh ; wiji-wiji iku énggal thukul , awit lemahé tipis .
Nanging bareng srengéngé saya dhuwur , banjur mati déning panas lan marga ora duwé oyod , temah dadi garing .
Ana manèh kang tiba ing erèn , lan eriné tuwuh dadi dhuwur sarta sebarané kelindhih banget , temahan mati lan ora ngetokaké woh .
Déné liyané tiba ing lemah kang becik , lan banjur ngetokaké woh ; marga tuwuh subur , temahan ngetokaké woh ; ana kang tikel telung puluh , ana kang tikel sawidak , ana kang tikel satus . "
Panjenengané banjur ngandika , " Sapa kang duwé kuping kanggo ngrungokaké , iku ngrungokna ! "
Nalika Panjenengané piyambakan , para pandhèrèké karo sakabaté rolas iku padha nyuwun katrangan bab pasemon mau .
Panjenengané banjur ngandika marang wong-wong iku , " Kowé kabèh wus padha kaparingan wewadining Kratoné Allah , nanging tumrap wong-wong jaba samubarang kapratélakaké nganggo pasemon ,
supaya : Sanadyan pancèn ndeleng , nanging padha ora weruh ; sanadyan pancèn ngrungokaké , nanging padha ora ngerti , supaya sarana mangkono iku ora padha mratobat lan kaparingan pangapura . "
Panjenengané tumuli ngandika marang wong-wong iku , " Kowé apa padha ora ngerti pasemon iki ? Banjur kepriyé anggonmu ngerti sakèhing pasemon liyané ?
Wong kang nyebar iku nyebar pangandika .
Déné wong-wong kang ana ing sapinggiring dalan , papan kasebaré pangandika , yaiku wong-wong kang padha ngrungokaké pangandika ; Iblis banjur énggal-énggal teka nyirnakaké pangandika kang lagi baé kasebar .
Mangkono uga , kang kasebar ing palemahan kang campur watu-watu , yaiku wong-wong kang nalika krungu pangandika , banjur énggal-énggal nampani pangandika iku kalawan bungah .
Nanging pangandika iku ora ngoyod ing atiné ; dadi panampané pangandika mau mung tahan sadhéla baé ; kanthi mangkono , bareng kelakon ana panganiaya lan panguya-uya kang awit saka pangandika iku , wong-wong mau énggal padha murtad .
Déné liya-liyané , yaiku kang kasebar ing erèn , iku wong-wong kang padha ngrungokaké pangandika ,
nanging sumelanging urip ing donya lan godhaning kasugihan tuwin kamélikan marang prakara-prakara liyané banjur nlusup lan nglindhih pangandika iku , temah dadi tanpa woh .
Mungguh kang kasebar ing lemah kang becik , yaiku wong-wong kang ngrungokaké sarta nampani pangandika , apadéné ngetokaké woh , kang siji tikel telung puluh , lan sijiné tikel sewidak , sarta sijiné manèh tikel satus . "
Yésus banjur ngandika marang wong-wong mau , " Anané lampu iku rak ora supaya dipapanaké ing sangisoré genthong utawa dipapanaké ing longan ta ? Apa ora supaya ditumpangaké ing cagak lampu ?
Sabab ora ana barang kang sinamar kajaba supaya kawiyak , lan ora ana barang kang winadi kejaba supaya kawedharaké .
Sapa kang duwé kuping kanggo ngrungokaké iku ngrungokna ! "
Panjenengané banjur ngandika manèh , " Padha titènana , apa kang padha kokrungu . Ukuran kang kokanggo ngukur , bakal kanggo ngukur kowé ; malah tumrap ing kowé ukurané bakal ditambahi .
Sabab sapa kang duwé , bakal kaparingan , lan sapa kang ora duwé , dalah apa kang diduwèni bakal kapundhut . "
Yésus banjur ngandika , " Bab Kratoné Allah iku kaya mangkéné : Upamané kaya wong kang nyebar wiji ing lemah ,
ing wayah bengi wong mau turu , lan ing wayah awan tangi , déné wiji iku thukul sarta tuwuh , lan wongé iku dhéwé ora ngerti kepriyé kelakoné .
Bumi iku tan kena ora mesthi ngetokaké woh , wiwitané arupa gagang , banjur wewulèné , nuli gandumé kang mentes ana ing wulèné .
Samangsa wohé wus tuwa , wong iku énggal ngeriti , awit wus tekan wayahé panèn . "
Yésus banjur ngandika , " Kratoné Allah iku beciké kita upamakaké apa , utawa beciké kita gambaraké nganggo pasemon apa ?
Iku kayadéné wiji sesawi kang nalika disebar ing lemah , iku wujudé cilik dhéwé saka sakèhing wiji ing bumi .
Nanging bareng wis disebar , banjur tuwuh lan dadi gedhé dhéwé saka sakèhing sayuran sarta ngetokaké pang kang gedhé-gedhé , nganti manuk-manuk ing awang-awang padha bisa nusuh ana ing ayomané . "
Ngagem pasemon akèh kang kaya mangkono iku , Panjenengané mbabaraké pangandika marang wong-wong iku , saukur karo sagaduking pangertèné ,
lan Panjenengané ora ngandika tanpa pasemon marang wong-wong iku , nanging yèn marang para sakabaté piyambak , Panjenengané nerangaké samubarang kanthi kusus .
Ing dina iku bareng wus surup , Yésus ngandika marang para sakabaté , " Ayo padha mangkat nyabrang . "
Karo ninggal wong golongan , para sakabat banjur padha ndhèrèkaké Panjenengané kang wus ana ing prau bebarengan karo prau-prau liyané .
Tumuli ana prahara kang gedhé , lan ombaké ngebyuki prau , nganti prauné mèh kebak banyu .
Déné Yésus ana ing buritan saré ngagem bantal . Para sakabat banjur mungu Panjenengané lan matur , " Guru , punapa Panjenengan mboten menggalih , bilih kawula sami katiwasan ? "
Sawisé wungu , Panjenengané banjur ndukani anginé kanthi sereng sarta ngandika marang tlaga , " Sirepa ! Antenga ! " Anginé nuli sirep lan tlagané dadi anteng .
Panjenengané banjur ngandika marang para sakabaté , " Yagéné kowé padha wedi ? Apa kowé padha ora pracaya ? "
Para sakabat dadi wedi banget , sarta padha rerasanan , " Sejatiné Panjenengané iku sapa ta , déné angin lan tlaga baé padha mbangun turut marang dhawuhé ? "
Nuli Yésus lan para sakabaté padha tekan sabranging tlaga , ing wilayahé wong Gerasa .
Lagi baé Panjenengané mandhap saka ing prau , ana wong kang kerasukan roh jahat saka ing pakuburan , methukaké .
Wong mau manggon ana ing pakuburan lan ora ana wong siji baé kang bisa mbanda wong mau , sanadyan nganggo ranté pisan ,
amarga wong iku sikil lan tangané wus kerep diranté , nanging ranténé dipedhot lan dibedhat , mangka ora ana siji baé wong kang bisa nelukaké .
Rina-wengi wong iku terus ana ing pakuburan-pakuburan lan gunung-gunung karo bengak-bengok sarta ngantemi awaké dhéwé nganggo watu .
Bareng weruh Yésus saka ing kadohan , wong mau banjur mlayu lan nyembah Panjenengané ,
sarta mbengok klawan sora , " Punapa urusan Panjenengan kaliyan kula , dhuh , Yésus , Putranipun Allah ingkang Mahaluhur ? Demi Allah , sampun ngantos nyiksa kula ! "
Wong mau matur mangkono , jalaran Panjenengané ngandika , " Metua saka wong iku , hé , roh jahat ! "
Panjenengané banjur ndangu marang wong iku , " Sapa jenengmu ? " Wong iku tumuli matur , " Nama kula Legion , awit kula punika kathah . "
Wong iku kanthi adreng nyuwun supaya Panjenengané ora nundhung roh-roh jahat iku saka ing wilayah kono .
Ing kono ana babi sapantha gedhé lagi padha golèk pangan ana ing èrèng-èrèngé gunung .
Roh-roh jahat iku banjur padha nyuwun marang Panjenengané karo matur , " Panjenengan ndhawuhana kula supados sami pindhah ing babi-babi punika , babi-babi punika badhé kula lebeti . "
Yésus marengaké roh-roh jahat iku ; lan roh-roh jahat mau tumuli padha metu banjur mlebu ing babi-babi iku ; pepanthan babi mau tumuli gumrudug mudhun liwat èrèng-èrèng kang njuleg ambyur ing tlaga , cacahé wetara rong èwu , lan padha klelep ing kono .
Para kang angon babi-babi mau banjur padha mlayu awèh warta marang wong-wong ing kutha lan ing kampung-kampung sakiwa-tengené . Wong-wong banjur padha metu arep weruh apa kang wis kelakon .
Wong-wong mau padha sowan ing ngarsané Yésus lan padha ndeleng wong kang kapanjingan sétan Legion iku lungguh ana ing kono , wis nganggo sandhangan sarta waras budiné , satemah wong-wong iku padha wedi .
Wong-wong kang padha weruh lelakon mau banjur padha nyritakaké marang wong-wong kang padha teka iku , apa kang tumanduk ing wong kang kapanjingan sétan lan bab babi-babi mau .
Wong-wong banjur padha nyuwun , supaya Panjenengané jengkar saka ing wilayahé .
Nalika Yésus minggah ing prau , wong kang kapanjingan sétan mau nyuwun marang Panjenengané supaya diparengaké ndhèrèk .
Yésus ora marengaké , nanging ngandika marang wong iku , " Muliha menyang omahmu , menyang krabatmu lan kandhakna marang wong-wong mau sabarang kang katindakaké déning Allah marang kowé sarta anggoné Panjenengané melasi kowé ! "
Wong iku banjur lunga sarta wiwit martakaké ana ing tanah Dékapolis samubarang kang wis katindakaké déning Yésus marang wong mau , temah wong kabèh padha gumun .
Nalika Yésus nyabrang manèh kalawan nitih prau , wong golongan kang akèh cacahé teka padha ngrubung Panjenengané . Nalika Panjenengané ana ing pinggir tlaga ,
tumuli ana wong saka panunggalané para pangareping papan pangibadah teka , jenengé Yairus . Bareng weruh Panjenengané , wong iku banjur sujud ing ngarsané ,
lan kanthi adreng nyuwun marang Panjenengané lan matur , " Anak kawula èstri saweg sakit mèh pejah , mugi Gusti rawuh saha numpangi asta dhateng anak kula wau , supados wilujeng lan lestantun gesang . "
Yésus banjur tindak bareng karo pangareping papan pangibadah mau . Lan wong golongan kang akèh cacahé ndhèrèkaké Panjenengané .
Ana wong wadon kang lara nggrajag-getih wus rolas taun lawasé ,
sing banget anggoné nandhang sangsara , wis bola-bali ditambani dhokter pirang-pirang , nganti ngentèkaké barang darbèké kabèh , mangka iku ora mitulungi , nanging larané malah dadi luwih nemen .
Marga wus krungu pawarta bab Yésus , wong wadon iku tumuli teka nrambul ing satengahé wong golongan , banjur ndemèk jubahé Panjenengané saka ing buri .
Sabab pamikiré , " Yèn aku ndemèk , sanadyan ta mung jubahé Panjenengané , aku bakal kawarasaké . "
Sanalika nggrajag-getihé banjur dadi mampet , apadéné iya ngrasakaké yèn awaké wus waras .
Sanalika iku uga Yésus ngraosaké saka ing sarirané piyambak ana daya kang metu , Panjenengané banjur minger ing satengahé wong golongan lan ngandika , " Sapa kang ndemèk jubahku ? "
Para sakabaté banjur padha matur marang Panjenengané , " Gusti pirsa tiyang golongan sami ndhesek-ndesek Gusti , éwasemanten Gusti ngandika : Sapa kang ndemèk Aku ? "
Panjenengané banjur mirsani mubeng , nedya nguningani wong kang tumindak mengkono .
Déné wong wadon mau sarèhné nyumurupi apa kang kelakon tumrap awaké , banjur kanthi wedi lan gumeter marek sarta sujud ing ngarsané Yésus , apadéné ngaturaké kabèh ing sanyatané marang Panjenengané .
Panjenengané tumuli ngandika marang wong wadon iku , " Hé , nggèr , pracayamu wus mitulungi kowé . Mundura kanthi tentrem-rahayu , lan warasa saka lelaramu . "
Nalika Panjenengané isih ngandika , wong sawatara saka ing omahé pangareping papan pangibadah mau nusul teka lan matur , " Putra putri panjenengan sampun tilar , punapa ginanipun panjenengan taksih ngribedi Guru ? "
Nanging Yésus , kanthi ora nggatosaké marang tetembungan kang kaucapaké iku , ngandika marang pangarepé papan pangibadah iku , " Aja wedi , pracayaa baé ! "
Yésus ora marengaké ana wong kang ndhèrèk Panjenengané kejaba Pétrus , Yakobus lan Yohanes , saduluré Yakobus .
Bareng wus padha tekan omahé pangareping papan pangibadah iku , Panjenengané pirsa kaributan , wong-wong kang nangis lan sesambat kalawan sora .
Bareng wis mlebet , Panjenengané banjur ngandika marang wong-wong iku , " Yagéné kowé padha ribut lan nangis ? Bocahé ora mati , nanging turu . "
Wong-wong iku banjur padha nggeguyu Panjenengané . Sawisé ndhawuhi metu wong-wong iku kabèh , Panjenengané tumuli ngajak bapak lan ibuné bocah mau sarta kang padha ndhèrèk Panjenengané , banjur mlebet ing papané bocah mau .
Kanthi ngasta tangané , Panjenengané ngandika marang bocah iku , " Talita kum , " kang ateges , " Hé , gendhuk , Aku dhawuh marang kowé , tangia ! "
Sanalika bocah wadon iku tangi sarta mlaku mrana-mréné ; bocah iku umuré rolas taun . Wong kabèh tumuli padha banget kaéraman .
Panjenengané paring dhawuh wanti-wanti marang wong-wong iku , aja nganti ana wong kang ngerti bab mau , sarta ndhawuhi supaya bocahé diparingi mangan .
Yésus banjur jengkar saka kono lan rawuh ing papan asalé , déné para sakabaté padha ndhèrèkaké Panjenengané .
Ing dina Sabat , Panjenengané wiwit memulang ana ing papan pangibadah , lan wong akèh kang padha ngrungokaké gumun banget , klawan ngucap , " Wong iku anggoné olèh iku kabèh saka ngendi ? Lan kawicaksanan apa kang kaparingaké marang wong iku ? Sarta kepriyé déné pangwasa kang ngéram-éramaké kang kaya mangkono iku bisa katindakaké sarana tangané ?
Apa wong iku dudu tukang kayu , anaké Maria , saduluré Yakobus , Yosès , Yudas lan Simon ? Lan apa sadulur-saduluré wadon ora padha manggon ing kéné ing satengah kita ? " Wong-wong iku temah padha nampik Panjenengané .
Yésus banjur ngandika marang wong-wong iku , " Nabi iku mesthi kajèn ana ing ngendi-endi , kejaba ana ing papan asalé lan ing satengahé kulawargané sarta ing omahé dhéwé . "
Ana ing kono Panjenengané ora saged nindakaké pangwasa kang ngéram-éramaké liyané , kajaba mung nyarasaké wong lara sawatara sarana numpangi asta .
Y'esus banjur tindak ndlajahi d'esa-d'esa karo memulang .
Panjenengané nimbali marek sakabat rolas iku sarta wiwit ngutus para sakabat mau ngloro-ngloro . Panjenengané maringi pangwasa marang para sakabat tumrap roh-roh jahat ,
apadéné ndhawuhi para sakabat supaya ora sangu apa-apa kanggo ana ing dalan , kejaba mung teken ; aja padha nggawa roti , aja nggawa kanthong , dhuwit ing sabuk iya ora ,
nanging kena nganggo trumpah , lan aja padha nggawa sandhangan rangkep .
Panjenengané banjur ngandika marang para sakabat , " Ing endi baé , yèn kowé padha mlebu ing sawijining omah , kowé padha manggona ana ing kono nganti salungamu .
Déné menawa ana panggonan kang ora nampa kowé lan uga ora ngrungokaké kandhamu , nalikané kowé padha ninggal papan kono , ketabna lebu kang tumèmpèl ing tlapakanmu minangka paseksi marang wong-wong mau . "
Para sakabat banjur padha lunga martakaké supaya wong padha mratobat ,
lan padha nundhungi sétan akèh , apadéné medhaki wong pirang-pirang nganggo lenga dadi lan warasé .
Raja Hérodès iya midhanget bab Yésus , awit asmané wus misuwur , lan wong padha ngandhakaké , " Yohanes Pambaptis wus kawungokaké saka ing antarané wong mati , mulané pangwasa kang ngéram-éramaké iku makarya ana ing Panjenengané . "
Déné wong-wong liyané padha ngucap , " Iku Élia ! " Nanging wong-wong liyané padha nuturaké , " Iku nabi kayadéné nabi-nabi ing jaman biyèn . "
Nalika Hérodès midhanget prakara iku , banjur ngandika , " Dudu , iku Yohanes , kang wus daktigas guluné , iku wus katangèkaké . "
Amarga Hérodès piyambak wis dhawuh supaya nangkep Yohanes lan mbanda panjenengané ana ing kunjara , awit Hérodès ngalap Hérodias , garwané Filipus sadhèrèké Hérodès , dadi garwané .
Yohanes pancèn naté ngèngetaké marang Hérodès , " Mboten wenang panjenengan mengku sémahipun sadhèrèk panjenengan ! "
Mulané Hérodias ngendhem serik marang Yohanes lan ngudi bisané nyédani panjenengané , nanging ora bisa ,
sabab Hérodès éring marang Yohanes , amarga pirsa yèn Yohanes iku priya mursid lan suci , mulané Hérodès ngayomi panjenengané . Lan manèh , samangsa midhanget pangandikané Yohanes , Hérodès kuwur panggalihé , éwadéné remen midhangetaké .
Wusana ana wewengan kang becik tumrap Hérodias , nalika Hérodès ing dina wiyosané damel bujana kanggo para panggedhéné lan para opsiré sarta para wong kang kajèn-kéringan ing Galiléa .
Nalika putrané putri Hérodias mlebu sarta banjur mbeksa , iku gawé renané Hérodès lan para tamuné . Raja Hérodès banjur ngandika marang putriné iku , " Kowé nyuwuna marang aku apa kang kokkarepaké , mesthi bakal dakparingi ! "
Panjenengané nuli sumpah marang putri iku , " Apa baé kang koksuwun marang aku bakal dakparingaké marang kowé , sanadyan nganti separoning kratonku pisan ! "
Putri mau banjur metu sarta matur marang ibuné , " Prayoginipun kula nyuwun punapa ? " Déné ibuné mangsuli , " Sirahé Yohanes Pambaptis . "
Putri iku banjur énggal baé mlebu kanthi rerikatan marek ing ngarsané raja sarta nyuwun kalawan matur , " Ing wekdal punika ugi , kawula kepéngin bilih panjenengan maringaken dhateng kawula , sirahipun Yohanes Pambaptis wonten ing baki ! "
Raja Hérodès dadi banget sungkawa ing galih , nanging marga saka sumpahé lan karana para tamuné , panjenengané ora karsa nulak panyuwuné putri iku .
Panjenengané banjur énggal ngutus prajurit lan dhawuh supaya nggawa mustakané Yohanes . Prajurit iku tumuli mangkat , banjur nigas janggané Yohanes ing pakunjaran .
Nuli nggawa mustakané Yohanes ana ing baki sarta masrahaké marang putri iku , kang banjur ngaturaké marang ibuné .
Bareng para sakabaté Yohanes krungu prakara iku , banjur padha teka sarta ngukup layoné , kang nuli kasarèkaké ana ing pakuburan .
Para rasul tumuli padha ngumpul ana ing ngarsané Yésus lan padha ngaturaké marang Panjenengané apa kang wus padha katindakaké lan kawulangaké .
Panjenengané banjur ngandika marang para rasul , " Ayo padha menyang panggonan kang sepi lan padha ngasoa sadhéla . " Amarga wong akèh padha lunga-teka , temah padha ora kober mangan .
Banjur padha mangkat numpak prau ndhéwé menyang panggonan kang sepi .
Nanging nalika padha mangkat , wong akèh padha weruh lan iya padha ngerti tujuané . Tumuli wong akèh saka sakèhing kutha , kanthi laku dharat padha nusul rerikatan mrana lan padha tekan panggonan kono , ndhisiki para rasul lan Yésus .
Nalika wus ndharat , Yésus pirsa wong golongan kang akèh cacahé , banjur tuwuh welasé marang wong golongan iku , awit padha kayadéné wedhus kang ora duwé pangon . Panjenengané nuli wiwit mulang wong golongan iku pirang-pirang prakara .
Bareng wayahé wus wiwit peteng , para sakabaté padha sowan ing ngarsané lan matur , " Panggènan punika sepen , mangka wancinipun sampun wiwit peteng .
Tiyang-tiyang punika kadhawuhana sami késah dhateng kampung-kampung tuwin dhusun-dhusun ing sakubengipun panggènan punika , supados sami tumbas tedha piyambak . "
Nanging Panjenengané paring wangsulan , " Kowé padha mènèhana mangan ! " Para sakabat banjur padha munjuk marang Panjenengané , " Kawula punapa kedah sami késah tumbas roti pengaos kalih atus dinar , lajeng kawula sukakaken dhateng tiyang-tiyang punika supados sami nedha ? "
Panjenengané tumuli ngandika , " Kowé padha duwé roti pira ? Padha delengen ! " Bareng wus padha cetha cacahé , banjur padha matur , " Wonten roti gangsal , sarta ulam loh kalih . "
Panjenengané tumuli dhawuh marang wong-wong mau , supaya kabèh padha lungguh sakrompol-sakrompol ana ing pasuketan kang ijo .
Wong-wong banjur padha lungguh krompol-krompolan kira-kira nyatus lan nyèket .
Sawusé mendhet roti lima lan iwak loro iku , Panjenengané nuli tumenga ing langit ngucap sokur , banjur nyuwil-nyuwil rotiné lan maringaké marang para sakabaté supaya padha ngladèkaké marang wong-wong mau , apadéné Panjenengané ngedum-edum iwak loro iku marang wong-wong mau kabèh .
Wong kabèh mau banjur padha mangan nganti wareg .
Lan para sakabat tumuli padha ngukupi cuwilan-cuwilan sisané roti dadi rolas wakul lan uga turahan-turahané iwak .
Déné wong lanang kang padha mèlu mangan roti iku cacahé limang èwu .
Yésus banjur ndhawuhi para sakabaté , munggah ing prau lan mangkat ndhisiki nyabrang menyang Bètsaida ; déné wong golongan didhawuhi mulih .
Sawusé pisah saka wong golongan , Panjenengané banjur minggah ing gunung ngarsakaké ndedonga .
Bareng wengi prauné wus ana ing tengahé tlaga , déné Panjenengané piyambakan ana ing dharatan .
Nanging bareng pirsa para sakabat rekasa anggoné ndhayung , marga anginé nampek , watara jam telu bengi Panjenengané nusul para sakabat kalawan tindak napak ing banyuné tlaga , karsa nglancangi para sakabat .
Bareng para sakabat padha weruh Panjenengané tindak napak ing banyuné tlaga , padha ngira yèn Panjenengané iku memedi , banjur padha bengok-bengok ,
sabab kabèh padha meruhi Panjenengané , temah padha wedi banget . Nanging Panjenengané banjur énggal ngandika marang para sakabat , " Padha ditatag atimu ! Iki Aku , aja wedi ! "
Panjenengané banjur minggah ing prau murugi para sakabat , lan anginé tumuli sirep . Para sakabat padha banget gumuné ,
awit padha durung ngerti , sanadyan wis ngalami lelakon bab roti mau , jalaran saka wangkoting atiné .
Bareng wus padha nyabrang , Yésus lan para sakabaté padha ndharat sarta labuh ing Génésarèt .
Sawusé padha mentas saka prau , sanalika wong-wong padha weruh Panjenengané .
Mulané banjur padha mlaku rerikatan ndlajahi sawilayah kono kabèh sarta wiwit padha nggotongi wong-wong lara kang nggléthak ana ing paturoné , menyang panggonan kang kaprungu dadi paleremané Panjenengané .
Ana ing ngendi baé Panjenengané rawuh , ing désa-désa , ing kutha-kutha , utawa ing kampung-kampung , wong-wong padha nyèlèhaké kang lara iku ana ing pasar lan nyuwun marang Panjenengané , kalilanana ndemèk sanadyan mung gombyoking jubahé baé . Déné sakèhing wong kang padha ndemèk Panjenengané iku padha dadi waras .
Nalika Para Farisi lan wong sawatara saka golonganing ahli Torèt kang teka saka Yérusalèm , padha nglumpuk sowan ing ngarsané Yésus .
Wong-wong mau padha weruh para sakabat sawatara padha mangan nganggo tangan kang najis , yaiku ora wisuh dhisik .
Sabab para Farisi , kayadéné wong-wong Yahudi liyané , ora mangan yèn ora ngwisuhi tangané dhisik , amarga padha netepi padatan warisané para leluhuré ;
lan samangsa mulih saka pasar , iya padha ora mangan yèn ora nucèkaké awak . Sarta akèh manèh padatan liyané kang diwarisi supaya ditetepi , kayata : bab ngumbah tuwung lan kendhi sarta piranti-piranti prunggu , apadéné paturon .
Para Farisi lan para ahli Torèt mau banjur padha munjuk pitakon marang Panjenengané , " Kènging punapa déné sakabat-sakabat Panjenengan kok mboten sami nindakaken padatan warisanipun para leluhur , nanging sami nedha mawi tangan najis ? "
Panjenengané ngandika marang wong-wong mau , " Cocog banget Yésaya anggoné meca bab kowé , hé wong-wong lamis ! Kaya kang wus katulis : Bangsa iki ngurmati Ingsun kalawan lambé , nanging atiné adoh saka Ingsun .
Dadi , tanpa teges anggoné ngluhuraké Ingsun , déné kang diwulangaké iku pepakoné manungsa .
Kalawan ninggal pepakèné Allah , kowé padha netepi padatané manungsa . "
Panjenengané mbacutaké pangadikané marang wong-wong mau , " Pinter tenan anggonmu nyisihaké pepakèné Allah , murih kowé padha nglestarèkaké padatané leluhurmu .
Amarga Musa wus dhawuh : Kowé ngajènana bapakmu lan ibumu ! Lan uga : Sing sapa ngipat-ipati bapakné utawa ibuné , iku kudu kaukum pati .
Nanging kowé padha memulang : Menawa ana wong kang matur bapaké utawa ibuné : Sadaya bantuan ingkang mesthinipun dados wewenang panjenengan saking kula , sampun kula dadosaken kurban , -- yaiku pisungsung katur marang Allah , --
dadiné , kowé ora ngolèhaké wong iku nindakaké apa-apa manèh kanggo bapaké utawa ibuné .
Kang mangkono iku , sarana nglestarèkaké padatané leluhurmu iku , kowé padha nggawé pangandikané Allah batal . Kejaba iku kowé isih padha nindakaké prakara rupa-rupa kang iya kaya mangkono iku . "
Yésus banjur nimbali marek manèh wong golongan sarta ngandika , " Kowé kabèh padha ngrungokna marang Aku lan padha nggatèkna .
Ora ana barang saka sajabané wong kang mlebu ing sajroné awaké , iku bisa gawé najisé wong mau , nanging apa-apa kang metu saka ing wong , iku kang gawé najisé wong iku . " [
Sapa baé kang duwé kuping kanggo ngrungokake ' , ngrungokna ! ]
Bareng Panjenengané wis lumebet ing sawijiné omah , sumingkir saka wong golongan , para sakabaté banjur munjuk pitakon marang Panjenengané bab pasemon mau .
Panjenengané tumuli ngandika marang para sakabat , " Dadi , kowé apa iya padha ora nyandhak ? Apa kowé padha ora nggatèkaké , yèn samubarang kang saka ing jaba mlebu ing wong , iku ora bisa gawé najisé wong mau ,
amarga iku ora mlebu ing atiné , nanging ing wetengé , apadéné banjur metu dibuwang ana ing pakiwan ? " Kaya mangkono anggoné Panjenengané mratélakaké , yèn sakèhing pangan iku kalal .
Panjenengané ngandika manèh , " Apa kang metu saka ing wong , iya iku kang gawé najisé wong mau ,
sabab iya saka ing njero kono , saka ing atiné wong , kawetu gagasan-gagasan ala , laku cabul , colong-jupuk , gawé pati ,
laku jina , srakah , tingkah dursila , pokal culika , laku rusuh , kumèrèn , panyenyamah , umuk , tindak-tanduk tanpa budi .
Sakèhé piala iku asalé saka ing jero lan gawé najisé wong . "
Yésus jumeneng banjur tindak saka kono menyang wilayah Tirus . Bareng wis lumebet ing sawijiné omah , Panjenengané ngarsakaké aja ana wong siji baé kang ngerti , éwasamono rawuhé tetep ora bisa kasidhem .
Malah nalika iku uga , ana wanita kang anaké wadon kepanjingan roh jahat ; bareng krungu bab Panjenengané , banjur agé-agé sowan ngrungkebi sampéyané .
Wanita iku wong Yunani , keturunan Siro-Fénisia . Wong mau banjur nyuwun marang Yésus , supaya karsa nundhung sétané metu saka anaké wadon .
Yésus nuli ngandika marang wanita iku , " Bocah-bocah iku dhisik karebèn padha wareg , awit rak ora patut njupuk rotiné bocah-bocah mau banjur diuncalaké marang asu . "
Éwadéné wanita iku matur , " Kasinggihan , Gusti . Nanging segawon ing ngandhap méja punika rak inggih sami nedha rontoganing rotinipun laré-laré wau . "
Yésus banjur ngandika marang wanita iku , " Marga saka pitembunganmu , kowé muliha , sétané wus metu saka anakmu wadon . "
Nalika mulih tekan omahé , wanita iku mrangguli anaké teturon ing ambèn lan sétané wis lunga .
Sawisé iku Yésus jengkar saka wilayah Tirus lan tindak langkung Sidon menyang tlaga Galiléa , nratas tanah Dékapolis .
Wong-wong tumuli nggawa wong kang budheg lan angèl guneman sowan ing ngarsané , nyuwun supaya Panjenengané numpangi asta marang wong iku .
Sawusé wong mau kadhèwèkaké saka wong golongan , dadi mung kari karo Yésus , Panjenengané banjur nglebetaké drijiné ing kupingé wong iku , sawusé kecoh banjur ndumuk ilaté wong mau .
Sawisé mangkono , kanthi tumenga ing langit Panjenengané unjal ambekan , banjur ngandika marang wong mau , " Éfata ! " tegesé : Mengaa !
Sanalika kupingé padha kabukak , apadéné bundhelaning ilaté udhar , banjur bisa guneman kanthi cetha .
Panjenengané tumuli meling wong golongan , aja padha kandha-kandha marang sapa baé . Nanging sangsaya keras Panjenengané meling wong-wong golongan iku , sangsaya mempeng anggoné padha martak-martakaké .
Déné wong golongan kabèh padha kaéraman banget lan padha ngucap , " Panjenengané iku wus nggawé samubarang dadi becik , wong-wong kang budheg padha dadi bisa krungu , lan wong-wong kang bisu padha dadi bisa guneman . "
Ing nalika iku , ana manèh wong golongan kang akèh cacahé lan marga padha ora duwé pangan , Panjenengané banjur nimbali para sakabat sarta ngandika ,
" Atiku kok welas marang wong golongan iki , awit wus telung dina iki padha ngetutaké Aku terus , mangka padha ora duwé pangan .
Menawa dakkon padha bali menyang omahé kanthi weteng luwé , rak iya bakal padha ambruk ana ing dalan , sabab ing antarané wong golongan iki ana sawatara kang adoh asalé . "
Para sakabaté padha munjuk marang Panjenengané , " Wonten ing pasamunan punika , saking pundi tiyang sagedipun angsal roti kanggé nuwuki tiyang-tiyang punika ? "
Panjenengané banjur ndangu para sakabat , " Kowé padha duwé roti pira ? " Para sakabat tumuli padha matur , " Wonten pitu . "
Panjenengané nuli ndhawuhi wong golongan iku lungguh ana ing lemah . Sawisé mangkono , Panjenengané banjur mundhut roti pitu mau , lan sawisé saos sokur , nuli nyuwil-nyuwil roti iku sarta maringaké marang para sakabat supaya ngedum-dumaké , lan tumuli padha mbagé roti iku kanthi rata marang wong golongan .
Para sakabat uga duwé iwak loh cilik-cilik sawatara , lan sawusé saos sokur , Panjenengané banjur dhawuh supaya iku iya didum-dumaké .
Wong-wong tumuli padha mangan , nganti wareg . Para sakabat banjur padha ngukupi cuwilan-cuwilan sisané roti , dadi pitung wakul .
Anadéné wong golongan iku cacahé watara patang èwu . Banjur padha didhawuhi mulih .
Panjenengané nuli énggal minggah ing prau bareng karo para sakabaté lan tindak menyang wilayah Dalmanuta .
Para wong Farisi tumuli padha sowan , banjur wiwit bebantahan karo Yésus . Kanggo nguji , wong-wong mau nyuwun pratanda saka swarga marang Panjenengané .
Kalawan ngresula penggalihé , Panjenengané ngandika , " Généya wong-wong jaman iki padha nyuwun pratandha ? Satemen-temené Aku pitutur marang kowé , wong-wong iki babar pisan ora bakal kaparingan pratandha . "
Panjenengané banjur nilar wong-wong iku lan minggah manèh ing prau tindak menyang sabrang .
Para sakabat lali ora nggawa roti , kejaba mung duwé roti siji kang ana ing prau .
Yésus banjur ngèngetaké marang para sakabaté , pangandikané , " Padha diawas , lan dingati-ati marang raginé wong Farisi lan raginé Hérodès . "
Para sakabat banjur rerasan anggoné padha ora duwé roti .
Bareng Yésus pirsa , banjur ngandika , " Yagéné kowé padha rerasan bab anggonmu ora duwé roti ? Apa kowé padha durung paham lan uga durung ngerti ? Apa atimu wus dadi kethul ?
Kowé iku duwé mripat apa padha ora ndeleng , lan kowé iku duwé kuping apa padha ora ngrungu ? Apa kowé padha ora kèlingan ,
nalika Aku nyuwil-nyuwil roti lima kanggo wong limang èwu ; kowé padha ngukupi cuwil-cuwilan roti dadi pirang wakul kebak ? " Para sakabat padha matur marang Panjenengané , " Kalih welas wakul . "
" Lan nalika roti pitu kanggo wong patang èwu , kowé padha ngukupi cuwil-cuwilan roti pirang wakul kebak ? " Para sakabat banjur matur marang Panjenengané , " Pitung wakul . "
Panjenengané banjur ngandika marang para sakabat , " Apa kowé isih padha durung ngerti ? "
Yésus lan para sakabaté banjur rawuh ing Bètsaida . Wong-wong tumuli nggawa wong wuta sowan ing ngarsané Yésus , sarta padha nyuwun supaya Panjenengané karsa ndemèk wong wuta mau .
Panjenengané tumuli ngasta tangané kang wuta mau lan nuntun wong iku menyang sajabané désa . Bareng wus ngecohi mripaté apadéné numpangi asta wong iku , Panjenengané banjur ndangu , " Apa kowé weruh apa-apa ? "
Bareng wong wuta mau wiwit bisa weruh banjur munjuk , " Kawula ningali tiyang-tiyang kadosdéné wit-witan nanging ketingalipun sami mlampah . "
Yésus banjur numpangaké astané manèh ing mripaté wong iku , lan wong mau bisa ndeleng temenan sarta wis waras , temahan bisa ndeleng apa baé kanthi cetha .
Panjenengané tumuli ndhawuhi wong mau mulih menyang omahé , karo dingandikani , " Aja mampir ing désa kono ! "
Yésus dalah para sakabaté banjur tindak menyang désa-désa sakiwa-tengené Kaisaréa Filipi . Ana ing dalan , Panjenengané ndangu marang para sakabat , " Wong-wong padha ngarani Aku iki sapa ? "
Para sakabat padha ngaturi wangsulan marang Panjenengané , aturé , " Wonten ingkang mastani Yohanes Pambaptis , wonten ugi ingkang mastani Élia , sanèsipun malih mastani salah setunggalipun para nabi . "
Panjenengané banjur ndangu marang para sakabat , " Nanging kowé padha ngarani Aku iki sapa ? " Petrus nuli matur , " Panjenengan punika Mésias ! "
Panjenengané banjur wanti-wanti anggoné meling para sakabat supaya aja martakaké marang sapa baé bab Panjenengané .
Yésus tumuli wiwit mulang marang para sakabaté , yèn Putraning Manungsa iku kudu nglampahi sangsara akèh , sarta ditampik déning para pinituwa lan para pangareping imam tuwin para ahli Torèt , apadéné disédani lan sawisé telung dina wungu manèh .
Bab iki dingandikakaké kanthi ngeblak . Nanging Pétrus banjur narik Panjenengané minggir sarta ngèngetaké kanthi temenan .
Nanging Panjenengané banjur minger lan kalawan mirsani para sakabaté , ndukani Pétrus kanthi keras , " Sumingkira , hé Iblis , sabab kowé ora mikir apa kang digalih déning Allah , nanging apa kang dipikir déning manungsa . "
Yésus tumuli nimbali wong akèh karo para sakabaté sarta ngandika marang wong iku kabèh , " Saben wong kang arep ngetut-buri Aku , iku nyingkura awaké dhéwé , manggula salibé lan mèlua Aku .
Awit sing sapa arep nylametaké nyawané , iku bakal kélangan nyawané , nanging sing sapa kélangan nyawané marga saka Aku lan marga saka Injil , iku bakal nylametaké nyawané .
Apa gunané wong olèh jagat iki kabèh , nanging kélangan nyawané ?
Awit apa ta kang kena diwènèhaké kanggo ngijoli nyawané ?
Sabab sing sapa isin karana Aku lan marga saka tetembunganku ana ing ngarepé wong-wong kang ora setya lan dosa iki , Putraning Manungsa iya bakal lingsem marga saka wong iku , menawa bésuk Panjenengané rawuh ngagem kamulyané Ingkang Rama , bareng karo para malaékat suci . "
Panjenengané ngandika manèh marang wong-wong iku , " Aku pitutur marang kowé , satemené wong kang ana ing kéné iki ana kang bakal ora mati , sadurungé padha ndeleng Kratoning Allah rawuh kalawan pangwasa . "
Nem dina sawisé iku , Yésus ngajak Pétrus , Yakobus lan Yohanes , supaya padha ndhèrèkaké Panjenengané minggah ing gunung kang dhuwur , miyambak . Yésus tumuli santun rupi ana ing ngarepé sakabat telu mau .
Pangagemané dadi putih gilap ; gawé putih kang kaya mangkono iku , tukang cuci ing donya iki ora ana kang bisa .
Para sakabat telu padha weruh Élia karo Musa , lagi padha wawan-pangandika karo Yésus .
Pétrus nuli matur marang Yésus , " Rabbi , saiba prayoginipun kita sami wonten ing ngriki . Keparenga kawula sami damel tarub tiga ; kagem Gusti , kagem Musa , sarta kagem Élia . "
Anggoné matur mangkono iku , amarga Pétrus ora ngerti kudu matur apa , sabab para sakabat iku padha dadi wedi banget .
Banjur ana méga nglimputi kang padha ana ing papan kono , lan ana swara saka sajroning méga iku , " Iki Putraningsun kekasih ; padha èstokna dhawuhé . "
Dumadakan , nalika sakabat telu iku ndeleng sakubengé , padha ora weruh wong liyané kang bareng karo para sakabat mau , kajaba mung Yésus piyambak .
Anadéné nalika padha mudhun saka ing gunung , Panjenengané paring piweling marang sakabat telu iku , supaya ora nyritakaké marang sapa baé apa kang wus padha dialami mau , sadurungé Putrané Manungsa wungu saka ing antarané wong mati .
Para sakabat telu iku padha ngugemi pangandikané kalawan padha rerasan , apa tegesé , " wungu saka ing antarané wong mati " .
Banjur padha munjuk pitakon marang Panjenengané , " Kénging punapa para ahli Torèt sami cariyos bilih Élia kedah rawuh rumiyin ? "
Panjenengané banjur ngandika , " Mula pancèn mangkono , Élia rawuh dhisik prelu mulihaké samubarang . Nanging kepriyé déné kok katulis mungguh Putrané Manungsa yèn Panjenengané iku kudu nandhang sangsara akèh sarta disawiyah ?
Nanging Aku pitutur marang kowé : Élia uga wis rawuh , lan wong-wong iya tumindak sawenang-wenang marang Élia kaya kang wis katulis tumrap panjenengané iku . "
Nalika Yésus , Pétrus , Yakobus lan Yohanes rawuh ing panggonané sakabat-sakabat liyané , Panjenengané lan sakabaté telu mau pirsa wong golongan akèh padha ngrubung para sakabat lan ahli-ahli Torèt kang lagi padha bebantahan .
Bareng wong golongan weruh Panjenengané , padha gumun banget , banjur énggal-énggal padha methukaké Panjenengané .
Yésus banjur ndangu marang para sakabat , " Kowé iku padha bebantahan prekara apa karo wong-wong iku ? "
Ana wong siji saka antarané wong golongan iku , matur , " Guru , punika kawula nyowanaken anak kawula , jalaran laré punika kapanjingan roh ingkang damel bisu .
Saben-saben roh punika nyerang laré punika , lajeng mbanting ing siti ; cangkemipun lajeng muruh , untunipun kerot-kerot , badanipun dados kaken . Kawula sampun matur dhateng para sakabat Panjenengan , supados nundhung roh punika , nanging sami mboten saged . "
Yésus banjur ngandika , " Hé , golongan kang ora pracaya , nganti kapan anggonku bakal padha tetunggalan karo kowé ? Nganti kapan anggonku kudu nyabari kowé ? Bocahé gawanen mréné ! "
Wong-wong banjur nggawa bocahé diaturaké Panjenengané . Bareng roh iku weruh Yésus , sanalika iku uga banjur ngobat-abitaké bocahé nganti tiba ing lemah , nggulung-nggulung kalawan muruh cangkemé .
Panjenengané banjur ndangu marang bapaké bocah mau , " Wis pira lawasé anggoné kataman mangkéné iki ? " Atur wangsulané , " Sampun wiwit alit mila .
Sarta roh punika asring nguncalaken laré wau dhateng latu utawi dhateng toya , kanthi sedya badhé nyirnakaken . Éwadéné manawi Panjenengan saged nindakaken punapa-punapa , mugi Panjenengan karsa mitulungi kawula lan paring piwelas dhateng kawula . "
Yésus banjur ngandika marang bapaké bocah iku , " Kandhamu : Manawi Panjenengan saged ? Tumrap wong kang pracaya samubarang bisa kelakon ! "
Sanalika bapakné bocah iku banjur matur kalawan sora , " Kawula pitados . Mugi karsa paring pitulungan dhateng kawula ingkang kirang pitados punika ! "
Bareng Yésus pirsa yèn wong golongan padha gumrudug , Panjenengané banjur ndukani roh jahat iku , pangandikané , " Hé , roh kang nggawé bisu lan budheg , Aku dhawuh marang kowé : Metua saka bocah iki lan aja manjingi manèh ! "
Roh iku banjur metu kalawan jerit-jerit sarta ngobat-abitaké bocahé , déné bocahé dadi kaya mati , nganti wong akèh padha ngarani , " Bocahé wus mati . "
Nanging Yésus banjur ngasta tangané bocah mau lan ngadegaké , bocahé banjur ngadeg .
Bareng Yésus wis lumebet ing sawijining omah , para sakabaté padha munjuk pitakon marang Panjenengané nalika ora ana wong liya , " Sabab punapa kawula mboten saged ngésahaken roh punika ? "
Panjenengané banjur ngandika , " Jinis iki ora bisa katundhung kajaba mung sarana pandonga . "
Yésus lan para sakabaté banjur padha bidhal saka kono , nglangkungi Galiléa ; déné Panjenengané ngarsakaké supaya ora ana wong kang ngerti ;
awit Panjenengané lagi mulang marang para sakabaté . Panjenengané banjur ngandika , " Putrané Manungsa bakal kapasrahaké marang tangané manungsa lan iku bakal nyédani Panjenengané , sarta telung dina sawisé disédani Panjenengané bakal wungu manèh . "
Para sakabat padha ora ngerti marang pangandika mau , nanging padha ora wani nyuwun pirsa marang Panjenengané .
Yésus lan para sakabaté banjur tekan Kapèrnaum . Bareng wus ana ing dalem , Panjenengané banjur ndangu para sakabat , " Apa kang padha kokrembug ana ing dalan mau ? "
Nanging kabèh padha meneng baé , sabab nalika ana ing dalan mau padha bebantahan bab sapa kang pinunjul ing antarané para sakabat iku .
Yésus banjur lenggah lan nimbali sakabat rolas iku sarta ngandika , " Menawa wong kepéngin dadi kang dhisik dhéwé , iku dadia kang kèri dhéwé saka antarané wong kabèh lan dadia paladèné wong kabèh . "
Panjenengané mundhut bocah , mapanaké ing satengahé para sakabat , sarta kalawan mbopong banjur mangku bocah mau lan ngandika marang para sakabat ,
" Sing sapa nampa bocah iki demi jenengku , iku Aku kang ditampani . Sing sapa nampa Aku , iku dudu Aku kang ditampani , nanging Panjenengané kang ngutus Aku . "
Yohanes matur marang Yésus , " Guru , kawula sami sumerep wonten tiyang ingkang sanès golongan kawula sadaya , nundhung sétan atas asmanipun Gusti ; tiyang punika lajeng kawula penging , amargi sanès golongan kawula sadaya . "
Nanging Yésus banjur ngandika , " Iku aja kokpenging , awit ora ana wong kang nindakaké mukjijat atas jenengku , sanalika iku uga banjur nyenyamah Aku .
Sapa baé kang ora nglawan kita , iku ana ing pihak kita .
Satemené Aku pitutur marang kowé : Sapa baé kang mènèhi ngombé marang kowé banyu sacangkir , marga kowé iku pandhèrèké Kristus , wong iku mesthi ora bakal kélangan ganjarané . "
" Sapa baé kang njalari siji saka antarané bocah-bocah cilik kang pracaya marang Aku iki gawé dosa , wong iku luwih becik menawa guluné dikalungi watu panggilingan , banjur kacemplungaké ing sagara .
Menawa tanganmu njalari kowé nindakaké dosa , iku kethoken ; luwih becik kowé lumebu ing urip kalawan kuthung , katimbang kalawan ganep tanganmu nanging dibuwang menyang naraka , ing geni kang ora kena disirep ; [
ing papan kang singgaté ora mati , lan geniné ora kena kasirep . ]
Menawa sikilmu dadi sandhungan tumrap kowé , kethoken , awit luwih becik kowé lumebu ing urip kalawan buntung , katimbang kalawan ganep sikilmu , nanging kacemplungaké ing naraka ; [
ing papan kono singgaté ora mati , lan geniné ora kena kasirep . ]
Menawa mripatmu njalari kowé gawé dosa , iku cuplaken ; awit luwih becik kowé lumebu ing Kratoning Allah kalawan pécé , katimbang karo ganep mripatmu , nanging kacemplungaké ing naraka ,
ing papan kang singgaté ora mati sarta geniné ora kena kasirep .
Awitdéné saben wong bakal diuyahi sarana geni .
Uyah iku becik ; nanging menawa uyah dadi tawar , nganggo apa anggonmu bakal mulihaké asiné ? Kowé padha duwéa uyah ana ing batinmu sarta padha tansah rukuna siji lan sijiné . "
Saka ing kono , Yésus banjur tindak menyang wilayah Yudéa lan menyang wilayah sabrangé Kali Yordan , sarta wong golongan banjur gumrudug menyang ngarsané ; tuwin kaya kang wis dadi padatan , Panjenengané tumuli mulang manèh marang wong golongan .
Para Farisi banjur padha nyedhak , lan kanggo nyoba Panjenengané , wong-wong iku banjur padha munjuk , " Punapa tiyang jaler dipun kéngingaken megat sémahipun ? "
Nanging Panjenengané banjur paring wangsulan marang wong-wong mau , " Musa wis ndhawuhi apa marang kowé ? "
Déné wong-wong iku matur , " Musa marengaken tiyang jaler damel serat-pegat kanggé megat sémahipun . "
Yésus banjur ngandika marang wong-wong iku , " Musa nyerat dhawuh iku tumrap kowé marga saka wangkoting atimu .
Mangka saka wiwitaning tumitah , Allah nitahaké manungsa lanang lan wadon .
Mulané wong lanang iku bakal ninggal bapa lan biyungé , rumaket karo rabiné ,
sarta wong loro iku banjur dadi daging siji , wis ora loro manèh , nanging dadi daging siji .
Kang iku , apa kang wis katunggilaké déning Allah , aja dipisahaké déning manungsa . "
Sawisé tekan omah , para sakabat padha miterang manèh marang Yésus bab iku mau .
Panjenengané banjur ngandika marang para sakabat , " Sapa baé kang megat somahé banjur ngrabèni wong wadon liyané , iku laku jina tumrap rabiné .
Lan menawa sing wadon mau megat somahé , banjur ningkah karo wong lanang liyané , iku iya laku jina . "
Wong-wong banjur padha nyowanaké bocah-bocah cilik menyang ngarsané Yésus , pamrihé supaya Panjenengané ngasta bocah-bocah iku ; nanging para sakabaté nyrengeni wong-wong iku .
Bareng Yésus pirsa , Panjenengané duka , tumuli ngandika marang para sakabat , " Cikbèn bocah-bocah iku padha sowan marang Aku , kowé aja padha ngalang-alangi , awit iya wong kang kaya mangkono iku kang nduwèni Kratoné Allah .
Satemené Aku pitutur marang kowé : Sapa baé kang ora nampani Kratoning Allah kaya bocah cilik , iku ora bakal lumebu ing kono . "
Panjenengané banjur ngrangkuli bocah-bocah iku apadéné padha dibarkahi kalawan katumpangan asta .
Nalika Yésus nglajengaké tindaké , ana wong kang lumayu sowan ing ngarsané , banjur sujud lan matur , " Dhuh , Guru ingkang utami , punapa ingkang kedah kawula lampahi , supados angsal gesang langgeng ? "
Yésus tumuli ngandika marang wong iku , " Yagéné kowé ngarani Aku utama ? Siji baé ora ana kang utama , kejaba mung Allah .
Kowé mesti wus ngerti pepakon-pepakon iki : Sira aja mematèni , sira aja laku jina , sira aja nyenyolong , sira aja ngucapaké paseksi goroh , sira aja ngapusi wong liya ; sira ngajènana bapa lan biyungira ! "
Wong mau banjur matur marang Panjenengané , " Guru , kawula sampun netepi sadaya punika wiwit kawula taksih anèm . "
Sajroné mandeng wong iku , Yésus ketuwuhan rasa tresna marang wong mau , Panjenengané banjur ngandika , " Mung kari saprakara kakuranganmu : Lungaa , dolen kabèh apa kang kokduwèni , lan iku wènèhna marang wong-wong miskin , temahan kowé bakal duwé bandha ing swarga ; banjur balia mréné , lan mèlua Aku ! "
Bareng krungu pangandika kang mangkono iku , wong mau dadi peteng polatané , banjur sumingkir kalawan sedhih , awit wong iku barang darbé akèh .
Kalawan mirsani para sakabaté kang ana ing sakubengé , Yésus banjur ngandika , " Saiba angèlé wong kang duwé bandha akèh olèhé bakal lumebu Kratoning Allah . "
Para sakabat padha kagèt awit saka pangandikané Yésus iku . Nanging Panjenengané nglajengaké pangandikané iku , " Hé , bocah-bocah , iba angèlé lumebu Kratoning Allah .
Luwih gampang unta nlusup ing bolonganing dom , katimbang wong sugih lumebu Kratoning Allah . "
Para sakabat sangsaya kagèt , nuli padha rasanan , " Banjur sapa kang bisa kaslametaké ? "
Yésus mirsani para sakabat , sarta ngandika , " Tumraping manungsa iku pancèn mokal , nanging tumraping Allah ora , sebab tumraping Allah samubarang bisa kelakon . "
Pétrus banjur matur marang Panjenengané , " Kawula sampun sami nilar samukawis lan sami ndhèrèk Gusti . "
Yésus ngandika , " Satemené Aku pitutur marang kowé , wong kang krana saka Aku lan krana saka Injil , wus ninggal omahé , utawa sedulur-seduluré lanang , apa sedulur-seduluré wadon , utawa ibuné , apa bapakné , utawa anak-anaké , apa palemahané ,
saiki uga bakal tampa pituwas tikel satus : Omah , sedulur-sedulur lanang , sedulur-sedulur wadon , ibu apadéné anak-anak dalah palemahan , sanadyan kanthi panganiaya rupa-rupa , lan urip langgeng ing jaman kang bakal kelakon .
Nanging akèh wong kang dhisik dhéwé bakal padha dadi kèri dhéwé lan kang kèri dhéwé bakal padha dadi kang dhisik dhéwé . "
Yésus lan para sakabat lagi ana ing dalan , munggah menyang Yérusalèm ; lan Yésus tindak ana ing ngarep . Para sakabat padha kagèt , déné wong-wong kang ndèrèkaké padha wedi . Yésus nimbali marek manèh para sakabat rolas , banjur wiwit ngandikakaké apa kang bakal kelakon tumrap Panjenengané ,
" Kita padha munggah menyang Yérusalèm , lan Putrané Manungsa bakal kaulungaké marang para pangarepé imam lan para ahli Torèt , lan iku bakal padha netepaké paukuman pati tumrap Panjenengané , sarta bakal padha ngulungaké Panjenengané marang bangsa-bangsa liya ;
Panjenengané bakal dipoyoki , sarta diidoni , apadéné digebagi lan disédani ; nanging sawusè telung dina Panjenengané bakal wungu . "
Yakobus lan Yohanes , anak-anaké Zébédéus , banjur padha nyedhaki Yésus sarta matur marang Panjenengané , " Guru , karsaa Panjenengan ngabulaken punapa kémawon ingkang sami kawula suwun ! "
Panjenengané tumuli ngandika marang wong loro iku , " Apa kang padha kokkarepaké supaya daktindakaké ? "
Wong loro mau banjur padha munjuk marang Panjenengané , " Mugi marengaken kawula , bénjing wonten ing kamulyan Panjenengan , ingkang satunggal linggih ing sisih tengen lan setunggalipun ing sisih kiwa Panjenengan . "
Nanging Yésus ngandika , " Kowé iku ora ngerti apa kang padha koksuwun . Kowé apa bisa ngombé tuwung kang dakombé , utawa dibaptis srana baptisan kang kabaptisaké ing Aku ? "
Atur wangsulané wong loro mau marang Panjenengané , " Kawula saged . " Yésus banjur ngandika , " Kowé pancèn bakal padha ngombé tuwung kang dakombé lan kabaptis srana baptisan kang kabaptisaké ing Aku ;
Nanging bab lungguh ing sisih tengenku utawa ing sisih kiwaku iku dudu wewenangku mènèhaké ; nanging iku diparingaké marang para kang wis cinadhangaké . "
Anadéné sakabat kang sapuluh bareng krungu iku mau , banjur padha nepsu marang Yakobus lan Yohanes .
Yésus tumuli nimbali para sakabat mau lan ngandika , " Kowé padha ngerti , yèn kang kaanggep pamaréntahé bangsa-bangsa , iku padha tumindak kaya bendara tumrap bangsa iku , lan para panggedéné padha tumindaké sawenang-wenang .
Nanging ing antaramu aja kaya mangkono ; sing sapa kepéngin dadi wong gedhé , iku dadia paladènmu ,
sing sapa ngangkah dadi pangarep ana ing antaramu , iku dadia abdiné wong kabèh .
Awit Putrané Manungsa iku anggoné rawuh ora supaya diladosi , nanging supaya ngladosi , apadéné supaya masrahaké nyawané minangka panebusé wong akèh . "
Yésus lan para sakabaté tumuli padha tekan Yérikho . Nalika Panjenengané tindak medal saka ing Yérikho , kadhèrèkaké para sakabaté lan wong golongan gedhé ; ana wong ngemis wuta , jenengé Bartiméus , anaké Timéus , ndhéprok ing pinggir dalan .
Bareng krungu , yèn iku Yésus saka Nasarèt , banjur wiwit nywara sora , " Dhuh , Yésus , Putranipun Daud , mugi melasi kawula ! "
Wong akèh banjur padha menging , supaya meneng . Nanging malah sangsaya sora anggoné mbengok , " Dhuh , Putranipun Daud , mugi melasi kawula ! "
Yésus banjur kèndel , sarta ngandika , " Undangen wong iku ! " Wong-wong banjur padha ngundang wong wuta iku lan dingandikani , " Diteteg atimu , ngadega , Panjenengané nimbali kowé . "
Wong iku banjur nguculi jubahé , tumuli ngadeg lan énggal-énggal sowan Yésus .
Yésus ndangu marang wong iku , pangandikané , " Karepmu , kowé nyuwun dakkapakaké ? " Wong wuta mau banjur munjuk , " Rabuni , kawula nyuwun sageda sumerep ! "
Yésus banjur ngandika , " Lungaa , pangandelmu wus mitulungi kowé ! " Sanalika iku uga wong wuta mau bisa weruh , banjur ndhèrèkaké tindaké Yésus .
Bareng Yésus lan kang padha ndhèrèkaké wis nyelaki Yérusalèm , ing sacedhaké Bètfagé lan Bétania , kang dumunung ing gunung Zaitun , Yésus ngutus sakabaté loro ,
Pangandikané , " Padha menyanga désa ngarep iku . Satekamu ing kono kowé bakal mrangguli beloning kuldi kang kacancang , kang durung tau ditunggangi wong . Iku uculana banjur tuntunen mréné .
Menawa ana wong aruh-aruh marang kowé , " Yagéné kowé padha nindakaké iku ? Kowé kandhaa : Gusti kang ngarsakaké ; Panjenengané bakal énggal mbalèkaké mréné "
Sakabat loro iku banjur padha lunga , tumuli nemokaké beloné kuldi kacancang ing jaban lawang ing pinggir dalan ; beloné banjur diuculi .
Ana wong kang ngadeg ing kono ngaruh-aruhi sakabat loro iku , " Apa kang padha kok tindakaké ; généya kowé padha nguculi belo iku ? "
Sakabat loro iku banjur ngandakaké kaya kang wis kapangandikakaké déning Yésus ; temah wong-wong iku ngejaraké sakabat loro iku .
Sakabat loro mau banjur nuntun beloning kuldi , menyang ngarsané Yésus , sarta nglambari belo iku nganggo sandhangané dhéwé ; Panjenengané banjur nitihi .
Akèh wong kang padha nggelar sandhangané ing dalan , déné wong-wong liyané padha nggelar pang-pang sagodhongé olèhé mancasi saka ing pategalan .
Déné kang padha mlaku ana ing ngarep dalah kang padha ngetutaké , padha giyak-giyak , " Hosana ! Pinujia Panjenenganipun ingkang rawuh ing asmaning Pangéran .
Pinujia Kraton ingkang rawuh , Kratonipun rama kita Daud , Hosana wonten ing ngaluhur ! "
Sarawuhé ing Yérusalèm , Panjenengané banjur lumebet ing Padaleman Suci . Ana ing kono Panjenengané mirsani samubarang , nanging sarèhné wis surup , banjur tindak menyang Bétania , kadhèrèkaké sakabaté rolas .
Ésuké nalika Yésus lan para sakabaté rolas padha bidhal saka Bétania , Yésus kraos luwé .
Saka kadohan Panjenengané pirsa wit anjir kang wis ana godhongé . Panjenengané tindak nyelaki , mbokmenawa bisa manggih apa-apa ana ing wit iku . Nanging sarawuhé ing kono , Panjenengané ora manggih apa-apa kajaba mung godhong-godhong , amarga pancèn durung mangsané anjir awoh .
Panjenengané ngandika marang wit anjir iku , " Aja nganti ana wong kang mangan wohmu manèh ing salawas-lawasé ! " Para sakabaté padha krungu pangandikané iku .
Sabanjuré Yésus lan para sakabaté padha rawuh ing Yérusalèm . Sawusé Yésus lumebet ing Padaleman Suci , Panjenengané nuli wiwit nundhungi wong-wong kang padha dol-tinuku ing plataraning Padaleman Suci . Panjenengané ngglimpang-ngglimpangaké méja-méjané juru-tukar dhuwit dalah bangku-bangkuné wong adol manuk dara ,
sarta Panjenengané uga ora marengaké wong nggegawa barang liwat plataraning Padaleman Suci .
Panjenengané banjur paring piwulang sarta ngandika marang wong-wong iku , " Apa ora wus tinulis : Padalemaningsun bakal kasebut dalem pamujan kanggo sakèhing bangsa ? Nanging kowé wus padha ndadèkaké guwaning bégal ! "
Para pangareping imam lan para ahli Torèt padha mireng anané lelakon iku , banjur padha golèk akal anggoné arep nyirnakaké Yésus ; marga wong-wong iku padha wedi marang Panjenengané , awit wong golongan kabèh padha kaéraman marang piwulangé .
Bareng wis soré , Yésus lan para sakabat banjur bidhal saka kutha .
Ing wayah ésuk umun-umun , Yésus lan para sakabaté nalika padha langkung ing panggonané wit anjir mau , pirsa yèn wité anjir wis garing saoyod-oyodé pisan .
Pétrus banjur kèlingan , tumuli matur marang Panjenengané , " Rabbi , kula aturi mirsani , wit anjir ingkang Panjenengan supaosi punika sampun garing . "
Yésus paring wangsulan marang para sakabat , " Padha pracayaa marang Allah !
Satemen-satemené Aku pitutur marang kowé : Sapa baé kang ngucap marang gunung iki : Kaangkata lan kauncalna ing sagara , angger ora mangu-mangu ing sajroning atiné , nanging pracaya yèn apa kang kaucapaké iku mesthi kelakon , iku mesthi iya bakal kelakon .
Mulané Aku pitutur marang kowé : Apa baé kang kokdongakaké lan koksuwun , padha pracayaa yèn kowé wis padha tampa , iku mesthi iya bakal padha kelakon tumrap kowé .
Samangsa kowé padha ngadeg ndedonga , menawa ana wong kang kaluputan marang kowé , apuranen dhisik , supaya Ramamu kang ana ing swarga iya ngapura kaluputan-kaluputanmu .
Nanging menawa kowé padha ora ngapura , Ramamu kang ana ing swarga iya bakal ora ngapura kaluputan-kaluputanmu . " ]
Yésus lan para sakabaté banjur rawuh ing Yérusalèm manèh . Nalika Panjenengané tindak ing plataraning Padaleman Suci , pangareping imam , ahli-ahli Torèt lan pinituwa-pinituwa padha sowan ing ngarsané ,
lan padha matur marang Panjenengané , " Mawi pangwaos punapa anggèn Panjenengan nindakaken pandamel-pandamel punika ? Tuwin sinten ingkang maringi pangwaos kanggé nindakaken pandamel-pandamel wau ? "
Yésus ngandika marang wong-wong iku , " Aku arep takon saprakara marang kowé kabèh . Iku wangsulana dhisik , mengko Aku iya bakal ngandhakaké marang kowé , sarana pangwasa apa anggonku nindakaké panggawé-panggawé iku .
Pambaptisé Yohanes iku saka swarga apa saka manungsa ? Coba , padha wangsulana . "
Wong-wong mau banjur padha rembugan dhéwé , kalawan ngucap , " Upama aku padha kandha : Saka ing swarga , mesthi diwangsuli : Yèn mangkono , yagéné kowé padha ora pracaya marang Yohanes ?
Nanging apa iya aku arep padha kandha : Saka manungsa ! " Wong-wong iku padha wedi marang wong golongan , awit kabèh padha nganggep Yohanes iku nabi sejati .
Dadiné banjur padha mangsuli marang Yésus , kalawan matur , " Kula sami mboten ngertos . " Yésus tumuli ngandika marang wong-wong iku , " Yèn mangkono , Aku iya ora bakal kandha marang kowé , sarana pangwasa apa anggonku nindakaké panggawé-panggawé iku . "
Yésus banjur wiwit ngandika marang wong-wong mau sarana pasemon , " Ana wong gawé pakebonan anggur lan dipageri mubeng . Wong iku banjur ndhudhuk jugangan papan kanggo meres angguré sarta ngadegaké panggung pajagan . Sawisé mangkono pakebonan iku diséwakaké marang wong-wong kang bakal padha nggarap , banjur lelungan menyang papan kang adoh .
Bareng wis tekan mangsané , wong mau kongkonan abdi marani wong-wong kang padha nggarap , supaya nampa sapéranganing pametuné pakebonan mau .
Nanging abdi iku dicekel déning wong-wong mau lan digebugi banjur dikon bali tanpa gawé .
Wong kang duwé pakebonan tumuli kongkonan abdi liyané . Abdi iku dipenthungi déning wong-wong mau nganti tatu sirahé sarta diwirang-wirangaké .
Wong mau banjur kongkonan abdi siji manèh , lan abdi iki malah dipatèni . Mangkono uga , isih akèh manèh liyané , ana kang digebugi lan ana kang dipatèni .
Isih ana wong siji manèh , yaiku anaké kang ditresnani . Wasana wong kang duwé pakebonan anggur iku kongkonan anakké mau , supaya marani wong-wong kang padha nggarap , pamikiré : Anakku mesthiné diéringi .
Nanging wong-wong iku padha rasanan : Lah iki ahli warisé . Payo padha dipatèni baé , supaya warisané dadi duwèk kita .
Wong-wong mau tumuli nangkep lan matèni anaké kang duwé pakebonan anggur iku sarta banjur padha mbuwang menyang sajabané pakebonan anggur .
Saiki apa kang bakal katindakaké déning kang duwé pakebonan anggur iku ? Wong mau bakal teka lan numpes wong-wong kang nggarap kebon angguré , nuli masrahaké pakebonané anggur mau marang wong-wong liya .
Kowé apa padha ora maca tulisan iki , Watu kang ditampik déning para juru gawé omah , iku wus dadi watu pojokan .
Kelakoné iku déning Pangéran , lan dadi prakara kang ngéram-éramaké ing pandeleng kita . "
Wong-wong mau banjur padha mbudi-daya bisané nangkep Panjenengané , nanging padha wedi marang wong golongan , awit padha ngerti yèn kang dingandikaké ngagem pasemon iku wong-wong mau ; mula banjur padha lunga ninggal Panjenengané .
Wong-wong mau banjur kongkonan wong Farisi lan wong Hérodian sawatara sowan ing ngarsané Yésus , sedyané arep njiret Panjenengané sarana pitakonan .
Kongkonan mau padha sowan lan matur , " Guru , kula sami sumerep bilih Panjenengan punika jujur , tuwin mboten ajrih dhateng sinten kémawon , amargi Panjenengan mboten mawang tiyang , nanging kanthi leres mulangaken bab marginipun Allah . Ingkang punika , mbayar pajeg dhateng Kaisar punika kénging punapa mboten ? Kula sami kedah mbayar punapa mboten ? "
Nanging sarèhné Yésus pirsa marang lamisé wong-wong iku , banjur ngandika marang kongkonan mau , " Yagéné kowé padha nyoba marang Aku ? Aku jupukna dhuwit dinar siji , dakdelengé ! "
Wong-wong iku iya banjur ngaturaké dhuwit dinar siji . Panjenengané nuli ndangu marang wong-wong mau , " Iki gambaré sapa lan iki tulisané sapa ? " Atur wangsulané , " Gambar tuwin seratanipun Kaisar . "
Yésus banjur ngandika marang wong-wong iku , " Aturna marang Kaisar apa kang wajib kaaturaké marang Kaisar lan marang Allah apa kang wajib kaaturaké marang Allah . " Wong-wong mau padha banget kaéraman marang Panjenengané .
Wong-wong Saduki kang duwé panemu yèn ora ana patangèn saka ing antarané wong mati ; ana sawatara kang sowan ing ngarsané Yésus lan padha matur pitakon ,
" Guru , Musa sampun nyerat dhawuhipun dhateng kita , manawi wonten tiyang ingkang gadhah sadhèrèk jaler tilar donya , nilar sémah mboten tilar anak , tiyang punika kedah mendhet sémah randhanipun wau punapadéné nuwuhaken turun kanggé sadhèrèkipun ingkang tilar wau .
Wonten sadhèrèk jaler pitu ; ingkang nomer satunggal émah-émah , nanging tilar donya mboten nilar anak .
Ingkang nomer kalih lajeng mendhet sémah randha punika , lan ugi lajeng pejah tanpa nilar anak ; lan semanten ugi ingkang nomer tiga .
Makaten ing salajengipun , pitu-pitunipun sami mboten nilar anak . Wasana , sasampunipun punika , tiyang èstri wau inggih lajeng pejah .
Ing dinten patangèn , nalika tiyang-tiyang wau sami tangi , tiyang èstri punika badhé dados sémahipun sinten ? Amargi pitu-pitunipun sampun naté sami dados sémahipun . "
Yésus ngandika marang wong-wong iku , " Apa dudu iki kang njalari kowé padha keblinger , marga anggonmu padha ora ngerti Kitab Suci apadéné pangwasané Allah ?
Awit samangsa padha tangi saka ing antarané wong mati , wong-wong iku padha ora sesomahan , nanging uripé padha kaya para malaékat ing swarga .
Déné prakara patangèné wong mati , apa kowé padha ora maca ing kitab Musa , bab grumbul eri , kepriyé Allah olèhé ngandika marang Musa : Ingsun iki Allahé Abraham , Allahé Ishak , lan Allahé Yakub ?
Panjenengané iku dudu Allahé wong mati , nanging Allahé wong urip . Banget anggonmu keblinger ! "
Ing antarané para ahli Torèt , ana siji kang sawisé krungu anggoné wong-wong Saduki lan Yésus padha bebantahan , apadéné neksèni yèn Yésus olèhé paring wangsulan marang wong-wong iku trep banget , banjur sowan marang Panjenengané nyuwun pirsa , " Saking sadaya pepakènipun Allah , pepakèn pundi ingkang utami ? "
Yésus paring wangsulan , " Kang utama yaiku : Rungokna , hé Israèl , Pangéran iku Allah kita , Pangéran iku siji .
Lan kowé , tresnaa marang Pangéran Allahmu kalawan gumolonging atimu , lan kalawan gumolonging nyawamu , sarta kalawan gumolonging budimu , apadéné kalawan gumolonging kekuwatanmu .
Déné pepakon kang kapindho , yaiku : Kowé tresnaa marang pepadhamu kaya marang awakmu dhéwé . Ora ana pepakon liyané kang ngungkuli pepakon loro mau . "
Ahli Torèt mau banjur matur marang Panjenengané , " Kasinggihan , Guru , pangandika Panjenengan , bilih Allah punika setunggal , mboten wonten sanèsipun kajawi Panjenenganipun , punika leres .
Pancèn , tresna dhateng Allah kalawan gumolonging manah , kalawan gumolonging pengertosan , tuwin kalawan gumolonging kakiyatan , punapa déné nresnani sasami kados dhateng awakipun piyambak , punika langkung utami katimbang sakathahing kurban obaran lan kurban sanèsipun . "
Yésus pirsa , menawa wong iku anggoné ngaturi wangsulan kanthi wicaksana , mulané Panjenengané banjur ngandika , " Kowé iku ora adoh saka Kratoné Allah ! " Sabanjuré ora ana wong kang wani nyuwun pirsa apa-apa manèh marang Panjenengané .
Nalika Yésus paring piwulang ana ing Padaleman Suci , Yésus ngandika , " Kepriyé déné para ahli Torèt bisa mratélakaké , yèn Kristus iku Putrané Daud ?
Daud piyambak marga saka katuntun déning Roh Suci ngandika mangkéné : Pangéran ngandika marang Gustiku : Lenggaha ing tengeningsun , nganti Ingsun nyèlèhaké mungsuh-mungsuhira ing sangisoring tlapakanira .
Daud piyambak nyebut Panjenengané iku Gusti , banjur kepriyé anggoné Panjenengané iku dadi putrané ? " Déné wong golongan kang akèh cacahé iku padha ngrungokaké Panjenengané kanthi seneng .
Ing sajroning piwulangé , Yésus ngandika , " Padha diwaspada marang para ahli Torèt , kang padha dhemen mlaku mider-mider nganggo jubah dawa lan seneng nampa pakurmatan ing pasar-pasar ,
kang padha dhemen lenggah ing panggonan kang utama ana ing papan pangibadah sarta palenggahan kang kinurmatan ing pésta-pésta ,
kang padha nyaplok omah-omahé para randha , lan seneng ndedonga kang dawa-dawa kanggo ngapusi . Wong-wong iku mesthi bakal padha olèh paukuman luwih abot . "
Nalika Yésus lenggah ngajengaké pethi pisungsung , Panjenengané banjur nggatosaké wong golongan anggoné padha nglebokaké dhuwit ing pethi mau . Akèh wong kang sugih padha nyemplungaké pisungsung gedhé .
Banjur ana randha miskin kang uga teka , nglebokaké wang tembaga rong kèpèng , pengajiné sadhuwit , yaiku dhuwit rècèh kang cilik dhéwé .
Yésus nimbali para sakabat , Panjenengané banjur ngandika , " Satemené Aku pitutur marang kowé , menawa randha miskin iku nyaosaké luwih akèh katimbang karo wong-wong kabèh kang wis padha nglebokaké dhuwit ing pethi pisungsung .
Awit wong-wong iku padha nyaosaké saka kalubèrané , déné randha iku nyaosaké saka kamlaratané , apa kang diduwèni kabèh , yaiku kang dadi nafkahé . "
Nalika Yésus jengkar saka Padaleman Suci , ana sakabaté siji kang matur marang Panjenengané , " Guru , sumangga Panjenengan pirsani ; saiba anggènipun ngébat-ébati séla-séla sarta éndahing bangunan-bangunan punika ! "
Yésus banjur paring wangsulan , pangandikané , " Kowé weruh bangunan-bangunan kang ngébat-ébati iki ? Bakal ora ana watu kang isih tumumpang ing watu liyané , kabèh bakal kajugrugaké . "
Nalika Yésus lenggah ing pèrènging Gunung Zaitun ngadhepaké Padaleman Suci , Pétrus , Yakobus , Yohanes lan Andréas padha matur dhéwékan marang Panjenengané ,
" Gusti mugi ngandika dhateng kawula sadaya , bénjing punapa punika wau badhé kelampahan , sarta punapa pratandhanipun samangsa sadaya punika dumugi ing pungkasanipun ? "
Yésus banjur wiwit ngandika marang sakabat papat , " Kowé padha diwaspada supaya aja ana kang nasaraké kowé !
Bakal ana wong akèh kang padha teka nganggo jenengku , karo kandha : Iya aku iki Panjenengané , sarta bakal nasaraké wong pirang-pirang .
Menawa kowé padha krungu swaraning perang utawa kabar-kabar perang , aja geter atimu . Iku kabèh kudu kelakon , éwadéné iku durung tekan pungkasané .
Awit bangsa siji bakal nempuh marang bangsa liyané , lan kraton siji marang kraton liyané . Ing endi-endi bakal ana lindhu sarta paceklik . Kabèh iku dadi wiwitaning kasangsaran , ngarepaké jaman anyar .
Nanging kowé , padha dingati-ati marang awakmu dhéwé ! Kowé bakal padha diladèkaké marang pradata agama ; kowé bakal padha digebugi ana ing papan pangibadah sarta bakal padha diadhepaké ing ngarsané para pangwasa lan para raja marga saka Aku , minangka paseksi tumrap wong-wong iku .
Nanging Injil kudu diwartakaké dhisik marang sakèhing bangsa .
Déné samangsa wong-wong iku padha nggiring kowé , nedya masrahaké kowé , kowé aja padha sumelang , bab apa kang kudu kokucapaké , nanging padha ngucapna apa baé kang nalika iku kaparingaké marang kowé , awit dudu kowé kang padha kandha , nanging Roh Suci kang ngandika .
Sadulur bakal masrahaké saduluré supaya dipatèni , samono uga bapa masrahaké anaké sarta anak-anak bakal padha nglawan lan matèni wong tuwané .
Kowé bakal padha disengiti déning wong kabèh marga saka jenengku . Nanging sing sapa tahan nganti tumeka ing wekasan , iku bakal kapitulungan . "
" Samangsa kowé padha weruh ' Pangrusak kang ambeg siya ' mapan ana panggonan kang ora samestiné -- sing sapa padha maca , iku mangerti - para kang manggon ana ing Yudéa padha ngungsia menyang pagunungan .
Kang pinuju ana ing payon , aja mudhun njupuk barang saka omahé ,
lan kang lagi ana ing pategalan aja mulih njupuk sandhangané .
Nanging cilaka banget para ibu kang lagi ngandheg lan kang padha nusoni ing waktu iku .
Padha ndedongaa , supaya iku ora kelakon ing mangsa adhem .
Amarga ing dina-dina iku bakal ana panyiksa kaya kang durung tau kelakon , wiwit wiwitaning donya kang dititahaké déning Allah nganti sepréné , lan iya ora bakal kelakon manèh .
Lan saupama Pangéran ora nyepetaké wektuné , ora ana wong siji baé kang bakal kapitulungan ; nanging marga saka para wong pilihan , kang wus kapilih déning Panjenengané , wektuné kacepetaké .
Ing nalika iku menawa ana wong kang kandha marang kowé : Delengen , Mésias ana ing kéné , utawa : Delengen , Panjenengané ana ing kana , kowé aja padha ngandel .
Sabab bakal ana Mésias-mésias palsu lan nabi-nabi palsu bakal padha muncul lan bakal padha gawé pratandha-pratandha sarta mukjijat-mukjijat , karepé , bisaa kanggo nasaraké para wong pilihan .
Déné kowé padha diawas ! Aku wus ngandhakaké iki kabèh marang kowé sadurungé . "
" Nanging ing dina-dina iku , sawisé panyiksa mau , srengéngé bakal dadi peteng lan rembulan ilang padhangé
sarta lintang-lintang bakal padha rontog saka ing langit , apadéné para pangwasa kang ana ing langit bakal padha guncang .
Ing nalika iku wong-wong bakal padha weruh Putraning Manungsa rawuh sarana méga ngagem sakèhing pangwasa lan kamulyané .
Apadéné Panjenengané banjur bakal ngutus malaékat-malaékat sarta bakal nglumpukaké para wong pilihan kagungané saka kéblat papat , saka pungkasané bumi tekan pungkasané langit .
Padha sinaua saka kaanané bab wit anjir : Samangsa pangé wiwit lemes lan semi , kowé padha ngerti , yèn wus mèh mangsa panas .
Uga samangsa kowé padha weruh prakara-prakara iku kelakon , kowé padha ngertia , yèn wis mèh tekan waktuné , wus ana ing ngarep lawang .
Satemené Aku pitutur marang kowé yèn angkatan iki ora bakal sirna sadurungé iku mau kabèh kelakon .
Langit lan bumi bakal sirna , nanging tetembunganku ora bakal sirna .
Déné mungguh dinané utawa waktuné , iku ora ana wong siji baé kang sumurup , mangkono uga para malaékat ing swarga , dalah Sang Putra iya ora , kajaba Sang Rama . "
" Kowé padha jaga-jagaa , tansah padha melèka ! awit kowé padha ora sumurup kapan waktuné .
Iku upamané kaya wong kang lelungan , ninggal omahé lan dipasrahaké marang para abdiné , padha kabubuhan ayahané dhéwé-dhéwé ; sarta mréntahaké marang kang jaga régol supaya melèk .
Mulané padha melèka , awit kowé padha ora sumurup , kapan kang duwé omah iku arep teka , apa ngarepaké wengi , apa tengah wengi , apa wayah jago kluruk , apa bangun ésuk ,
supaya samangsa kang duwé omah iku dumadakan teka , ora mrangguli kowé lagi padha turu .
Anadéné kang dakkandhakaké marang kowé , iku dakkandhakaké marang wong kabèh : Padha melèka ! "
Rong dina manèh ana riyaya Paskah lan riyaya Roti tanpa Ragi . Para pangarepé imam lan para ahli Torèt padha ngrancang kepriyé anggoné nangkep lan nyédani Yésus kanthi réka-daya jahat ,
awit padha rasanan , " Aja sajroning riyaya , supaya ora gawé ributé rakyat . "
Nalika Panjenengané ana ing Bètania , ana ing omahé Simon kang wis tau lara kusta , lagi pinarak dhahar , ana wong wadon teka nggawa botol marmer isi lenga jebad narwastu tulèn , kang larang regané . Sawisé mecah guluné botol iku , wong mau banjur ngesokaké lengané ing mustakané Yésus .
Ana wong sawatara kanthi rasa ora trima padha rasanan , " Apa gunané mbuang-buang lenga jebad narwastu iku ?
Sabab lenga iku rak kena diedol luwih saka telung atus dinar , lan kena diwènèhaké marang wong-wong miskin . " Wong-wong iku banjur nyrengeni wong wadon mau .
Nanging Yésus ngandika , " Enengna baé wong iku . Yagéné kowé padha gawé répoté ? Wong iku wus nindakaké panggawé becik marang Aku .
Sabab wong-wong miskin rak tansah ana ing antaramu , lan samangsa-mangsa kowé duwé karep , kowé bisa nindakaké panggawé becik marang wong-wong miskin ; balik Aku iki ora salawasé bebarengan karo kowé .
Wong wadon iku wis nindakaké apa kang bisa dilakoni . Sarta wis njebadi badanku kanggo pacawisané panguburanku .
Satemené Aku pitutur marang kowé , " Ana ing ngendi baé Injil kawartakaké ing saindenging jagat , apa kang wis katindakaké déning wong wadon iku bakal kacaritakaké minangka pangéling-éling . "
Yudas Iskariot , panunggalané sakabat rolas , tumuli menyat marani para pangarepé imam , kanthi sedya masrahaké Panjenengané .
Bareng krungu , wong-wong iku padha bungah lan janji bakal mènèhi dhuwit marang Yudas . Déné Yudas tumuli golèk cara anggoné arep masrahaké Yésus ing waktu kang cocog .
Ing dina wiwitané riyaya Roti Tanpa Ragi , wayahé nyembelèh cempéning Paskah , para sakabaté padha matur marang Yésus , " Gusti ngarsakaken kula sami késah cecawis wonten ing pundi kagem dhahar Paskah Gusti ? "
Panjenengané banjur ngutus sakabaté loro , lan ngandika marang utusan iku , " Padha menyanga ing kutha ; ing kana ana wong kang nggawa jun isi banyu bakal methukaké kowé . Kowé padha ngetutna wong iku ,
lan ana ing omah kang dileboni , kowé kandhaa marang kang duwé omah mau : Guru meling : Kamar endi kang bakal kanggo mangan Paskah karo para sakabatku ?
Wong iku banjur bakal nuduhaké marang kowé kamar lotèng , kang jembar kang wis kacawisaké . Iya ing kono iku kowé padha nyawisna bujana Paskah kanggo Aku lan kowé kabèh ! "
Sakabat iku banjur padha mangkat , lan bareng tekan kutha padha ngalami kabèh kaya kang dingandikakaké déning Yésus mau ; tumuli padha nyawisaké Paskah .
Bareng wis soré Panjenengané rawuh bareng karo sakabat rolas .
Nalika padha lungguh sarta padha mangan , Yésus ngandika , " Satemené Aku pitutur marang kowé , ana siji saka panunggalanmu kang bakal ngiyanati Aku , iya kang lagi mangan karo Aku . "
Para sakabat banjur wiwit padha sedhih sarta siji-siji padha matur marang Panjenengané , " Rak sanès kawula ta , Gusti ? "
Panjenengané tumuli ngandika marang para sakabat , " Wong iku iya salah siji saka panunggalanmu wong rolas , kang nyelupaké roti ing mangkok bebarengan karo Aku .
Sabab Putraning Manungsa bakal jengkar kaya kang wis tinulis mungguhing Panjenengané , éwadéné bilai wong kang dadi margané Putraning Manungsa kaulungaké . Luwih becik , saupama wong iku ora lair . "
Nalika Yésus lan para sakabaté lagi padha dhahar , Panjenengané mundhut roti , saos sokur , nyuwil-nyuwil roti mau banjur maringaké marang para sakabat , kalawan ngandika , " Padha tampanana , iki badanku . "
Panjenengané banjur mundhut tuwung , ngaturaké panuwun lan maringaké tuwung iku marang para sakabat . Kabèh banjur padha ngombé saka tuwung mau .
Apadéné Panjenengané ngandika marang para sakabat , " Iki getihku , getihing prajanjian , kang kawutahaké kanggo wong akèh .
Satemené Aku pitutur marang kowé : Aku bakal ora ngombé manèh wohing wit anggur , nganti tumekaning dinané Aku bakal ngombé kang anyar ana ing Kratoné Allah . "
Sawisé padha ngunjukaké kidung pamuji , banjur padha lunga menyang Gunung Zaitun .
Yésus nuli ngandika marang para sakabat , " Kowé kabèh , bakal gonjing imanmu , awit wis tinulis : Ingsun bakal nggebag juru pangoné , lan wedhus-wedhusé bakal padha buyar .
Nanging samangsa Aku wis katangèkaké , Aku bakal ndhisiki kowé menyang Galiléa . "
Pétrus banjur matur marang Panjenengané , " Sanadyan sadaya sami gonjing imanipun , kawula mboten . "
Yésus banjur ngandika marang Pétrus , " Satemené Aku pitutur marang kowé , ing dina iki , ing wayah bengi iki uga , sadurungé jago kluruk kaping pindho , kowé wus nyélaki Aku rambah kaping telu . "
Éwadéné kalawan luwih nandhes Pétrus matur , " Manawi kawula kedah pejah sareng-sareng kaliyan Gusti , kawula mboten badhé nyélaki Gusti . " Liya-liyané kabèh iya padha munjuk mangkono .
Yésus lan para sakabaté banjur rawuh ing panggonan kang jenengé Gètsémani . Yésus ngandika marang para sakabaté , " Padha lungguha ana ing kéné , sajroné Aku ndedonga . "
Panjenengané ndhawuhi Pétrus lan Yakobus sarta Yohanes ndèrèk . Yésus wiwit kraos sungkawa banget sarta giris ing galih .
Panjenengané nuli ngandika marang sakabat telu iku , " Atiku sedhih banget , nganti kaya arep mati . Kowé padha ana ing kéné lan padha meléka "
Sawisé majeng sawatara , Yésus banjur sumungkem ing bumi sarta ndedonga , supaya yèn bisa waktu iku sumingkira saka Panjenengané ,
sarta matur , " Dhuh Abba , dhuh Rama , tumrap Paduka samukawis saged kelampahan ; tuwung punika mugi Paduka singkiraken saking Kawula , namung kémawon sampun pikajeng Kawula , nanging karsa Paduka . "
Yésus banjur wangsul lan manggih sakabat telu iku padha turu . Panjenengané nuli ngandika marang Pétrus , " Simon , apa kowé turu ? Apa kowé ora kuwat melèk sajam baé ?
Padha melèka lan ndedongaa , supaya kowé ora kena ing panggodha ; roh iku pancèn becik niyaté , nanging sipating manungsa , ringkih . "
Panjenengané banjur tindak manèh lan ndedonga nganggo tembung-tembung kang padha .
Nalika rawuh manèh , Yésus manggih sakabat telu iku lagi padha turu , awit mripaté mbliyut , apadéné padha ora ngerti apa kang kudu diaturaké marang Panjenengané .
Panjenengané rawuh kang kaping teluné banjur ngandika marang sakabat telu iku , " Apa isih padha turu lan ngaso ? Wis cukup , wis tekan waktuné , delengen , Putraning Manungsa kaulungaké marang tangané para wong dosa .
Padha tangia , ayo padha lunga . Kang ngulungaké Aku wus cedhak . "
Nalika Yésus isih ngandika , Yudas panunggalané sakabat rolas , dumadakan teka bareng karo wong golongan kang padha nggawa pedhang lan penthung atas préntahé para pangarepé imam , lan para ahli Torèt sarta para pinituwa .
Wong kang ngiyanati Panjenengané wis awèh sasmita marang wong-wong mau , " Wong kang bakal dakcucup , yaiku wongé , iku tangkepen , jaganen sing kuwat . "
Sawisé teka , Yudas énggal-énggal nyelaki Panjenengané , banjur matur , " Rabbi , " lan nyucup Panjenengané .
Wong-wong mau banjur nyandhak lan nangkep Panjenengané .
Saka ing antarané wong-wong kang ana ing kono iku ana kang ngunus pedhang , lan nyabetaké pedhangé marang abdiné Imam Agung , lan merung kupingé .
Yésus nuli ngandika marang wong-wong iku , " Kowé kok kaya ngadhepi bégal , padha teka karo nggawa pedhang lan penthung kanggo nangkep Aku ?
Saben dina Aku rak iya nunggal karo kowé , memulang ana ing Padaleman Suci ; lan kowé ora padha nangkep Aku . Nanging supaya kelakona kang tinulis ing Kitab Suci . "
Para sakabat banjur ninggal Panjenengané , padha mlayu kabèh .
Ana nom-noman ndhèrèkaké Panjenengané , nutupi badané mung nganggo kemul lawon . Wong-wong padha arep nangkep nom-noman iku ,
nanging nom-noman mau ninggal lawoné , mlayu wuda .
Yésus banjur kairid menyang dalemé Imam Agung . Para pangareping imam , pinituwa lan ahli Torèt padha nglumpuk ana ing kono .
Déné Pétrus ndhèrèkaké Panjenengané saka kadohan nganti tekan plataraning Imam Agung , banjur lungguh awor para pengawal , sinambi gegeni .
Para pangarepé imam dalah warganing Pradata Agama kabèh , padha golèk paseksi kang nglawan Yésus , supaya Panjenengané bisa dipatrapi paukuman pati , nanging ora olèh .
Sabab akèh wong kang awèh paseksi palsu nglawan Yésus , nanging paseksi-paseksi iku siji lan sijiné ora cocog .
Banjur ana wong sawatara kang ngaturaké paseksi palsu , nglawan Panjenengané kalawan pandakwa , mangkéné ,
" Kula sampun sami mireng tiyang punika wicanten makaten : Aku bakal ngrubuhakaé Padaleman Suci kang kagawé srana tanganing manungsa iki lan sajroné telung dina Aku bakal mbangun liyané , kang dudu gawéané tanganing manungsa . "
Bab iki , paseksiné wong-wong iku uga cengkah karo liyané .
Imam Agung banjur jumeneng ana ing satengahing parepatan , nuli ndangu marang Yésus , " Apa kowé ora mangsuli babar pisan ? Kepriyé mungguh paseksiné wong-wong kang ndakwa kowé iku ? "
Nanging Panjenengané kèndel baé , ora paring wangsulan apa-apa . Imam Agung ndangu Yésus manèh , pangandikané , " Apa kowé iku Mésias , Putrané Kang Pinuji ? "
Paring wangsulané Yésus , " Iya Aku iki Panjenengané , lan kowé bakal padha weruh Putrané Manungsa lenggah ing satengené Kang Mahakwasa lan rawuh ana ing méganing langit . "
Imam Agung banjur nyuwèk-nyuwèk agemané lan ngandika , " Kanggé punapa kita taksih mbetahaken seksi malih ?
Panjenengan sampun sami midhanget panyenyamahipun dhateng Allah . Kadospundi pamanggih panjenengan ? " Wong-wong kabèh saiyeg padha netepaké Yésus kudu kaukum pati .
Wong sawatara banjur wiwit ngidoni Panjenengané , lan nutupi pasuryané sarta njotosi kalawan kandha marang Panjenengané , " Hé , nabi , coba bedhèken ! " Dalah para pengawal iya mèlu padha ngantemi Yésus .
Nalika iku Pétrus isih ana ngisor , ana ing plataran . Banjur ana wong wadon , abdiné Imam Agung , kang teka ,
lan bareng weruh Pétrus gegeni , banjur namataké rainé , lan ngucap , " Sampéyan niku rak enggih tansah sareng kalih Yésus , tiyang Nasarèt niku . "
Nanging Pétrus sélak , wangsulané , " Kula mboten ngerti lan enggih mboten mudheng napa sing mang karepké niku . " Pétrus banjur pindhah menyang èmpèr ngarep . ( Nuli ana jago kluruk . )
Bareng wong wadon mau weruh Pétrus manèh , banjur iya kandha-kandha marang wong-wong kang ana ing kono , " Tiyang niku enggih saking panunggalané . "
Nanging Pétrus sélak manèh . Ora let suwé wong-wong kang ana ing kono padha calathu manèh marang Pétrus , " Sampéyan niku genah tunggalé , napa malih sampéyan tiyang Galiléa ! "
Nanging Pétrus banjur wiwit supata lan sumpah-sumpah , " Kula mboten kenal tiyang sing mang kandhakké niku ! "
Sanalika iku uga jago kluruk kaping pindhoné . Pétrus banjur kèlingan marang pangandikané Yésus , " Sadurungé jago kluruk ping pindho , kowé wus nyélaki Aku kaping telu . " Banjur nangis sesenggrukan .
Bareng wayah bangun ésuk para pangarepé imam , karo para pinituwa lan para ahli Torèt sarta warganing Pradata Agama liyané kabèh padha nglumpuk rembugan . Wong-wong iku banjur mbanda lan ngirid Yésus sarta ngladèkaké marang ngarsané Pilatus .
Pilatus nuli ndangu Panjenengané , " Punapa Panjenengan rajanipun tiyang Yahudi ? " Yésus paring wangsulan , ngandikané , " Panjenengan piyambak ingkang ngandika makaten . "
Para pangarepé imam banjur padha ngaturaké pandakwa akèh tumrap Yésus .
Pilatus ndangu manèh marang Panjenengané , pangandikané , " Punapa Panjenengan mboten mangsuli punapa-punapa ? Kula aturi menggalih , kathah sanget pandakwanipun tiyang-tiyang punika dhateng Panjenengan . "
Nanging Yésus tetep ora mangsuli apa-apa , temah Pilatus nganti gumun banget .
Ing dina riyaya wis dadi padatan , Pilatus ngluwari wong tawanan siji , sing dikarepaké déning wong akèh .
Nalika iku ana wong , jenengé Barabas , kang ditawan bareng karo para pemberontak kang sajroné keributan padha gawé pati .
Wong akèh banjur munggah lan wiwit padha nyuwun kanthi banget , supaya Pilatus nindakaké kaya kang dadi padatan kanggo wong akèh .
Déné Pilatus nanggapi wong akèh kalawan ngandika , " Apa kowé padha kepéngin supaya aku ngluwari rajané wong Yahudi iki ? "
Jalaran Pilatus ngerti , yèn para pangarepé imam padha ngulungaké Panjenengané marga saka drengkiné .
Nanging para pangarepé imam padha ngojok-ojoki wong akèh supaya Pilatus ngluwari Barabas .
Pilatus nanggapi manèh lan ngandika marang wong akèh , " Banjur aku kudu nindakaké apa marang wong kang padha koksebut rajané wong Yahudi iku ? "
Wong akèh nuli padha mbengok manèh , " Kasaliba kémawon ! "
Pilatus banjur ngandika manèh marang wong-wong iku , " Banjur dosané apa , ta ? " Nanging wong akèh sangsaya sora mbengoké , " Kasaliba tiyang punika ! "
Sarèhné Pilatus nedya gawé mareming atiné wong akèh , mulané iya ngluwari Barabas kanggo wong akèh mau ; Yésus banjur digebagi sarta dipasrahaké supaya disalib .
Para prajurit tumuli ngirid Yésus menyang plataran wewengkon dalem gubernuran ; sarta banjur padha ngundang prajurit kabèh supaya nglumpuk .
Wong-wong iku banjur ngagem-agemi Panjenengané jubah wungu , lan sawusé nganam-anam makutha eri , banjur diagemaké ing mustakané .
Sawusé mangkono banjur padha ngucapaké salam marang Yésus , pangucapé , " Ngaturaken kasugengan , rajanipun tiyang Yahudi ! "
Banjur padha menthungi mustakané nganggo glagah lan padha ngidoni nuli padha jèngkèng nyembah Panjenengané .
Para prajurit tumuli padha ngirid Y'esus metu arep nyalib Panjenengan'e .
Nalika samana ana wong liwat jenengé Simon , wong Kiréné , bapakné Aleksander lan Rufus , kang lagi bali saka njaban kutha . Wong iku dipeksa supaya manggul salibé Yésus .
Para prajurit iku nuli ngirid Panjenengané menyang panggonan kang aran Golgota , kang ateges : pacumplungan .
Tumuli padha nyaosi Panjenengané anggur kang dicampuri mur , nanging Panjenengané ora karsa .
Wong-wong iku banjur padha nyalib Panjenengané sarta ngedum-edum pangagemané sarana kalotré kanggo nemtokaké pandumané dhéwé-dhéwé .
Wayah jam sanga ésuk para prajurit padha nyalib Panjenengané .
Ana tulisan kang nélakaké kaluputané Yésus , uniné , " Rajané wong Yahudi . "
Bareng karo Panjenengané , para prajurit iya nyalib bégal loro , kang siji ing satengené , sijiné ing sakiwané . [
Sarana mangkono , kayektènan apa kang katulis ing Kitab Suci kang muni , " Panjenengané kaétang golongané para durjana . " ]
Wong-wong kang padha liwat ing kono , padha ngala-ala Yésus , kanthi gèdhèg-gèdhèg padha ngucap , " Hé , kowé kang arep ngrubuhaké Padaleman Suci lan arep mbangun manèh sajroné telung dina ,
luwarana awakmu dhéwé lan mudhuna saka salib ! "
Mangkono uga para pangarepé imam karo para ahli Torèt , iya padha moyoki karo rasanan , " Wong iku wus mitulungi wong liya , nanging mitulungi awaké dhéwé ora bisa !
Saiki Mésias , Rajané Israèl iku karebèn mudhun saka salib , supaya kita padha weruh lan pracaya . " Dalah kang padha kasalib bareng karo Yésus iku iya padha moyoki Panjenengané .
Bareng wus jam rolas , ana pepeteng kang nglimputi satanah kabèh nganti jam telu .
Ing wayah jam telu iku Yésus nywanten kalawan sora , " Éloi , Éloi , lema sabakhtani ? " Kang tegesé , " Allah kawula , Allah kawula , kenging punapa Paduka nilar kawula ? "
Sawatara wong kang padha ngadeg ana ing kono bareng krungu kang mangkono mau , padha ngucap , " Delengen , wong iku ngundang Élia . "
Banjur ana wong kang énggal-énggal teka , nyelupaké spons ing anggur kecut , dituncepaké ing glagah , tumuli ngaturi ngunjuk marang Yésus , sarta ngucap , " Ayo padha dientèni lan dideleng , apa Élia teka ngudhunaké wong iku . "
Yésus banjur nywanten sora lan séda .
Nalika iku geberé Padaleman Suci suwèk dadi loro , saka ndhuwur tekan ngisor .
Panggedhéné prajurit kang ngadeg adu-arep karo Yésus , bareng nyumurupi kaya mangkono anggoné séda , banjur ngucap , " Sanyata , wong iku Putraning Allah . "
Ana uga wong wadon sawatara kang padha ngawasaké saka kadohan , yaiku Maria Magdaléna , Maria ibuné Yakobus-nom lan Yosès , sarta Salomé .
Wong-wong iku kabèh wis ndhèrèkaké Yésus lan ngladosi Panjenengané nalika ana ing Galiléa . Ing kono iya isih ana wong wadon liyané kang akèh cacahé , kang padha teka ing Yérusalèm bebarengan karo Panjenengané .
Bareng wayahé wis soré , sarèhné iku dina pacawisan , yaiku dina ngarepaké Sabat ,
mulané Yusuf , wong Arimatéa , warganing Pradata Agama kang kajèn kèringan , kang iya nganti-anti marang Kratoning Allah , nékad sowan Pilatus sarta nyuwun layoné Yésus .
Pilatus gumun nalika midhanget menawa Yésus wis séda . Banjur nimbali panggedhéné prajurit lan ndangu , apa Panjenengané wus séda .
Sawisé midhanget aturé panggedhéning prajurit mau , Pilatus banjur maringaké layoné marang Yusuf .
Yusuf nuli tuku mori alus , lan ngudhunaké layoné Yésus sarta ngulesi layon mau nganggo mori iku . Sawisé mangkono , banjur nyarèkaké layoné ana ing kubur kang tatahan ing watu . Banjur ngglundhungaké watu nutup lawanging kuburan .
Maria Magdaléna lan Maria ibuné Yosès padha namataké papan anggoné nyarèkaké layon mau .
Bareng dina Sabat wis keliwat , Maria Magdaléna lan Maria ibuné Yakobus apadéné Salomé padha tuku rempah-rempah wangi kanthi sedya bali manèh menyang pasaréan arep njebadi Yésus .
Wayah bangun ésuk ing dina kapisan ing minggu iku , sawisé srengéngéné mlethèk , wong-wong wadon mau padha lunga menyang pasaréan .
Banjur padha rasanan , " Sapa kang bakal ngglundhungaké watuné kanggo kita saka lawanging pasaréan ? "
Nanging bareng padha ndeleng saka cedhakan , banjur padha weruh yèn watuné wis ngglundhung , mangka watu mau gedhé banget .
Nuli padha lumebu ing pasaréan lan padha weruh priya nom-noman lenggah ing sisih tengen ngagem jubah putih , mulané padha kagèt .
Nanging priya nom-noman mau tumuli ngandika marang para wong wadon iku , " Aja padha wedi ! Kowé padha nggolèki Yésus saka Nasarèt , kang wus kasalib iku . Panjenengané wus wungu . Ora ana ing kéné . Padha delengen ! Iki panggonan kang kanggo nyarèkaké Panjenengané .
Nanging saiki padha lungaa , kandhaa marang para sakabaté lan Pétrus : Panjenengané tindak ngrumiyini kowé kabèh menyang Galiléa ; ing kana kowé bakal padha ndeleng Panjenengané , kaya kang wus dingandikakaké marang kowé kabèh . "
Wong-wong wadon mau banjur padha mlayu metu saka pasaréan , amarga padha giris lan geter , apadéné ora kandha apa-apa marang sapa baé , marga padha wedi . [ Déné wong-wong wadon iku kanthi ringkes nerusaké sakèhing piwelingé malaékat mau marang Pétrus lan kanca-kancané . Sawusé iku Yésus piyambak lumantar para sakabat martakaké saka wétan nganti tekan kulon pawarta kang suci lan kang ora bakal kena kasirnakaké , bab pawartaning karahayon kang langgeng . ] [
Bareng Yésus wis wungu nalikané isih ésuk umun-umun ing dina kapisan ing minggu iku , kang dhisik dhéwé Panjenengané ngatingal marang Maria Magdaléna , kang saka wong iku , Panjenengané wis nundhung sétan pitu .
Wong wadon mau nuli lunga wewarta bab iku marang wong kabèh , kang biyèn padha ndhèrèkaké Panjenengané , lan kang ing waktu samana lagi padha susah lan nangis .
Nanging bareng padha krungu , yèn Yésus wungu lan wis kadeleng déning Maria , wong-wong iku padha ora ngandel .
Sawisé iku , Panjenengané ngatingal ngagem rupi kang béda marang wong loro panunggalané , nalika sakaroné padha lumaku menyang njaban kutha .
Wong loro mau banjur bali padha wewarta bab iku marang murid-murid liyané , nanging iya padha ora ngandel .
Pungkasané , Panjenengané ngatingal marang sakabat sawelas , nalika lagi padha mangan , sarta banjur netah marang wong sawelas iku bab cupeting pangandel lan wangkoting atiné , déné padha ora ngandel marang wong-wong kang wus padha ndeleng Panjenengané sawisé wungu .
Panjenengané banjur ngandika marang para sakabat sawelas mau , " Padha lungaa menyang saindenging jagat , padha martakna Injil marang sakèhing tumitah .
Sapa kang pracaya lan kabaptis , bakal kaslametaké , balik kang ora pracaya bakal kaukum .
Pratandha-pratandha iki bakal mbarengi para wong kang pracaya : Wong-wong pracaya iku bakal padha nundhungi sétan sarana jenengku , bakal padha guneman nganggo basa-basa anyar .
Bakal padha nyekel ula , lan sanadyan ngombé racun kang matèni , ora bakal cilaka ; bakal padha numpangi tangan marang para kang lara , lan iku bakal padha waras . "
Sawisé Gusti Yésus ngandika kang mangkono marang para sakabat , Panjenengané banjur kasengkakaké menyang swarga lan lenggah ing satengené Allah .
Déné para sakabaté iku banjur padha lunga memulang ing endi-endi , sarta Gusti nyarengi makarya , apadéné ngekahaké piwulangé sarana pratandha-pratandha . ]
Téofilus ingkang minulya , sampun kathah tiyang ingkang sami ndhapuk cariyos bab lelampahan-lelampahan ingkang kadadosan wonten ing antawis kita ,
kadosdéné ingkang sami kita tampèni saking tiyang-tiyang , ingkang saking wiwitan sami nyipati piyambak lan sami dados paladosing Pangandika .
Awit saking punika , sasampunipun kula nitipriksa kadadosan wau sadaya , saking wiwitanipun kanthi premati , putusaning manah kula , kadadosan-kadadosan wau kula damel buku , ingkang isinipun runtut , saha ingkang lajeng kula aturaken ing ngarsa panjenengan punika ,
ing pangangkah , supados panjenengan saged nguningani , bilih sadaya ingkang sampun kawulangaken dhateng panjenengan punika leres saèstu .
Nalika jamané Hérodès , raja ing Yudéa , ana imam , asmané Zakharia , kalebu golongan Abia . Somahé uga trahé Harun , asmané Élisabèt .
Sakaroné padha mursid ana ing ngarsané Allah lan tansah nindakaké pepakon lan pranataning Pangéran , tanpa cacad .
Nanging ora kagungan putra , sabab Élisabèt iku gabug lan sakaroné wus padha sepuh .
Ing sawijining dina , nalika pinuju giliraning golongané , Zakharia nindakaké ayahan ngimami ana ngarsaning Pangéran .
Sabab nalika diundhi kaya adaté , kanggo namtokaké imam kang nampa ayahan , panjenengané kang katuding lumebet ing Padaleman Suci ngobong dupa ana ing kono .
Ing waktuné ngobong dupa , umat kabèh kumpul ana ing jaba padha sembahyang .
Imam Zakharia banjur dikatingali malaékating Pangéran , jumeneng ing satengening misbyah padupan .
Pirsa lelakon iku , Imam Zakharia kagèt lan dadi ajrih .
Nanging malaékat mau banjur ngandika , " Aja wedi , Zakharia , awit pandongamu wus kabul , lan Élisabèt , bojomu , bakal nglairaké anakmu lanang , iku jenengna Yohanes .
Bocah iku bakal ndadèkaké bungah lan senenging atimu , malah akèh wong kang uga bakal bungah marga saka lairé bocah mau .
Sabab iku bakal pinunjul ana ing ngarsaning Pangéran , lan bakal ora ngombé anggur utawa minuman keras liyané , sarta bakal kapenuhan ing Roh Suci wiwit saka ing rahiming ibuné .
Apadéné bakal njalari akèh wong Israèl padha mratobat marang Pangéran , Allahé ,
sarta bakal lumaku dadi cecala ndhisiki tindaké Pangéran kanthi roh lan pangwasané Élia , supaya bisa mbalèkaké atiné para bapa marang para anaké , sarta nuntun wong mursal marang kamursidan . Dadiné nyawisaké umat kang sembada tumrap ing Pangéran ! "
Zakharia banjur munjuk marang malaékat mau , " Kadospundi anggèn kawula saged mangertos , bilih bab punika saèstu badhé kalampahan ? Sabab kawula sampun sepuh , saha sémah kawula sampun lungsé ing wanci . "
Paring wangsulané malaékat , " Aku iki Gabrièl sing ngladosi Allah lan aku diutus ndhawuhi kowé , sarta nglantaraké pawarta kabungahan iki marang kowé .
Satemené , kowé bakal bisu lan ora bisa guneman nganti tekan titimangsa kalakoné iku kabèh , amarga kowé ora ngandel marang dhawuhku kang mesthi bakal kelakon ing waktu kang wus katamtokaké . "
Nalika iku wong akèh padha ngentèni Imam Zakharia . Wong-wong iku padha gumun , déné suwé temen anggoné ana ing Padaleman Suci .
Bareng miyos , panjenengané ora bisa ngandika apa-apa marang wong akèh iku lan wong akèh iku banjur mangerti , yèn Zakharia mentas tampi wahyu ana ing Padaleman Suci . Panjenengané banjur paring sasmita marang wong akèh , lan tetep bisu .
Bareng waktuning ayahané wus rampung , Zakharia banjur kondur .
Kacarita ora let suwé Élisabèt , garwané banjur ngandheg lan sajroning limang sasi ora tau metu-metu , pangucapé ,
" Ya iki pandamelé Pangéran marang aku anggoné karsa ngluwari wirangku ana ing ngareping wong akéh . "
Bareng wus nyandhak nem sasiné , Allah ngutus malaékat Gabrièl menyang Nasarèt , ing wilayah Galiléa ,
nemoni prawan kang pacangan karo wong kang aran Yusuf , tedhaké Daud . Prawan mau asmané Maria .
Nalika malaékat mau lumebet ing omahé Maria , banjur ngandika , " Salam , kowé kang kinasihan , Pangéran tansah nganthi marang kowé . "
Krungu pangandika mangkono iku Maria kagèt , lan pitakon ing sajroning ati , apa tegesé iku .
Malaékat nuli ngandika , " Aja wedi , Maria , awit kowé olèh sih-kanugrahan ana ing ngarsaning Pangéran .
Lah kowé bakal ngandheg lan bakal nglairaké anak lanang . Iku jenengna Yésus .
Bocah mau bakal pinunjul lan kasebut Putraning Allah Kang Mahaluhur . Apadéné Allah bakal maringaké dhamparé Daud , leluhuré , marang Panjenengané .
Panjenengané bakal jumeneng dadi Rajaning para turuné Yakub nganti salawas-lawasé , sarta kratoné iku bakal ora ana wekasané . "
Maria banjur matur marang malaékat mau , " Punika sagedipun kalampahan kadospundi , jalaran kawula dèrèng émah-émah ? "
Paring wangsulané malaékat , " Roh Suci bakal nedhaki kowé , sarta kwasané Kang Mahaluhur bakal ngayomi kowé ; mulané bayi kang bakal lair iku bakal kasebut suci , Putraning Allah .
Lah Élisabèt , sadulurmu , kang wus tuwa iku , iya lagi ngandhut anak lanang , déné sapréné wus nem sasi , mangka wus diarani gabug .
Amarga tumraping Allah ora ana barang kang mokal . "
Maria banjur munjuk , " Sumangga , kawula punika abdinipun Pangéran ; tumrap kawula kalampaha kadosdéné ingkang Paduka ngandikakaken . " Sawusé mangkono malaékat mau banjur jengkar nilar Maria .
Ora watara suwé , Maria énggal-énggal tindak menyang kutha ing pagunungan Yéhuda .
Bareng lumebet ing dalemé Zakharia tumuli uluk-salam marang Élisabèt .
Kocapa nalika Élisabèt midhanget uluk-salamé Maria , bayi kandhutané nggronjal , lan Élisabèt tumuli kapenuhan ing Roh Suci ,
sarta kalawan sora ngandika , " Kowé binerkahana ana ing antarané wong wadon kabèh , lan binerkahana kandhutanmu .
Sapa ta aku iki , déné nganti karawuhan ibuné Gustiku ?
Amarga sanyatané , bareng aku krungu uluk-salammu , bayi kandhutanku nggronjal , marga saka senengé .
Rahayu wong kang wus pracaya , sabab apa kang kapangandikakaké déning Pangéran , mesthi bakal kelakon . "
Maria banjur medhar pangandika mangkéné : " Nyawaku ngluhuraké Pangéran ,
lan aku bungah marga saka Allah , Juruslametku .
Sabab Panjenengané wus ngudanèni asoring abdiné . Lah wiwit saiki sakèhing wong turun-temurun bakal ngarani aku rahayu ,
jalaran Kang Mahakwasa wus nindakaké pakaryan-pakaryan kang pinunjul marang aku sarta suci asmané .
Rahmaté turun-tumurun tumrap wong kang wedi asih marang Panjenengané .
Panjenengané ngatingalaké pangwaosé kalawan pakaryaning astané lan mbuyaraké wong kang gumunggung atiné .
Panjenengané nglèngsèraké wong-wong kang kwasa saka ing kalenggahané , lan ngluhuraké wong-wong kang asor .
Panjenengané nglubèraké samubarang kang becik marang wong kang kaluwèn , lan nundhung wong kang sugih kanthi nglaha .
Panjenengané nulungi Israèl , abdiné , awit ènget marang rahmaté ,
kaya kang wus kaprasetyakaké marang leluhur kita , marang Abraham lan tedhak-turuné , ing salawas-lawasé . "
Maria anggoné ana ing omahé Élisabèt mau watara telung sasi , banjur kondur .
Bareng Élisabèt anggoné ngandheg wis tekan ing lèke , banjur nglairaké jabang-bayi lanang .
Nalika tangga-teparoné lan sanak-saduluré krungu pawarta yèn Allah wis paring sih kamurahané kang samono gedhéné iku , padha mèlu bungah .
Ing wolung dinané wong-wong mau padha teka saprelu anggoné arep netaki bayiné lan mènèhi jeneng Zakharia manut jenengé bapakné .
Nanging ibuné kandha , " Aja , jenengé kudu Yohanes . "
Pangucapé wong akèh mau , " Sanak-sanakmu ora ana kang jenengé mangkono . "
Banjur padha takon marang bapakné kanthi sasmita , bakal dijenengaké sapa anaké iku .
Zakharia njaluk lambaran kang biasané kanggo nulis lan banjur nulis , " Jenengé Yohanes . " Wong kabèh dadi padha gumun .
Sanalika iku uga cangkemé kabuka lan ilaté uwal , temahan banjur bisa omong lan ngluhuraké Allah .
Para tangga-teparoné padha kataman ing wedi , lan kabèh lelakon mau banjur dadi rerasanané wong-wong ing satlatah pagunungan Yudéa kabèh .
Wong kabèh kang krungu prakara iku , padha ngrasak-ngrasakaké ing sajroning ati , sarta pangucapé , " Bakal dadi apa bocah iki bakalé bésuk ? " Amarga kaayoman ing astaning Pangéran .
Zakharia , bapakné , marga saka kapenuhan ing Roh Suci , banjur medhar wangsit , pangucapé ,
" Pinujia Pangéran , Allahé Israèl , sabab wus nuwèni umaté lan paring pangluwaran .
Panjenengané nukulaké sunguning karahayon kanggo kita ana ing tedhaké Daud , abdiné ,
-- kaya kang wis kapangandikakaké wiwitan mula lantaran para nabiné kang suci --
supaya kita luwar saka mungsuh-mungsuh kita lan saka tangané sakèhé wong kang padha sengit marang kita .
Minangka anggoné nedahaké sih-rahmaté marang leluhur kita lan anggoné ènget marang prasetyané kang suci ,
yaiku supaos kang kapangandikakaké marang Abraham , bapa leluhur kita , yèn Panjenengané paring kanugrahan marang kita ,
supaya kita luwar saka ing tanganing mungsuh , bisa ngabekti marang Panjenengané tanpa rasa wedi ,
ing sajroning kasucèn lan apa kang bener ana ing ngarsané , sajegé urip kita .
Déné kowé , nggèr , anakku , bakal kasebut nabining Allah Kang Mahaluhur , amarga kowé bakal lumaku ndhisiki tindaké Pange'ran saprelu nyawisaké dalan kagem Panjenengané ,
lan mènèhi pangertèn marang umaté bab dalaning karahayon , adhedasar pangapuraning dosa-dosané
marga saka rahmat lan sih-piwelasé Allah kita , kang iya srana iku Panjenengané bakal rawuh minangka anggoné milujengaké kita , Surya-ésuk saka ing ngaluhur ,
kagem madhangi sakèhing wong kang manggon ing pepeteng lan ana ing ayang-ayanganing pati , apadéné ngeneraké sikil kita marang dalaning karahayon . "
Anadéné bocah mau saya mundhak gedhéné lan rohé saya santosa , sarta banjur manggon ing ara-ara samun nganti tumeka ing dina anggoné kudu ngaton marang Banisraèl .
Nalika samana Kaisar Agustus paring dhawuh , dianakna cacah-jiwa tumrap wong saindenging jagat .
Iki cacah-jiwa kang kapisan kang kaanakaké nalika Kirénius jumeneng gubernur ing Siria .
Mulané wong-wong kabèh banjur padha mangkat arep ndhaftaraké , saben wong menyang kuthané dhéwé-dhéwé .
Mangkono uga Yusuf iya mangkat saka Nasarèt , wilayah Galiléa menyang Yudéa , kuthané Daud , kang aran Bètléhèm -- amarga asalé saka ing brayat lan tedhaké Daud --
supaya didhaftaraké bebarengan karo Maria , pacangané , kang lagi ngandheg .
Bareng wus tekan kono , Maria anggoné ngandheg wus tekan wektuné babaran ,
banjur mbabar putra kakung , kang pambajeng , nuli digedhong lan disèlèhaké ing pamakanan , sabab padha ora komanan panggonan ana ing papan panginepan .
Kacarita ing tlatah kono ana para pangon kang padha nginep ing ara-ara njaga pepanthaning kéwané ing wayah bengi .
Dumadakan ana malaékating Pangéran jumeneng ing sacedhaké sarta padha kasorotan ing cahya kamulyané Pangéran satemah padha wedi banget .
Malaékat mau tumuli ngandika marang wong-wong mau , " Aja padha wedi , lah kowé padha dakwartani kabungahan gedhé , kang bakal kaparingaké tumrah sabangsa kabèh :
Ing dina iki wus miyos Juruslametmu , yaiku Kristus , kang jumeneng Gusti , ana ing kuthané Daud .
Déné kang minangka tengerané marang kowé , mangkéné : Kowé bakal mrangguli bayi kagedhong sumèlèh ing pamakanan . "
Dumadakan ana balatantra swarga kang akèh banget cacahé , kang mbarengi malaékat mau sarta padha memuji marang Allah , sabdané ,
" Kamulyan kagem Allah kang ana ing ngaluhur lan tentrem-rahayu ana ing bumi , ing antarané manungsa kang dadi renaning panggalihé . "
Sapengkeré para malaékat menyang swarga , para pangon mau padha sapocapan mangkéné , " Payo , padha menyang Bètléhèm , ndeleng apa kang wus kelakon ing kana , kaya kang wus kapangandikakaké déning Pangéran marang kita . "
Banjur padha énggal-énggal mangkat , tumuli ketemu karo Maria lan Yusuf , apadéné Jabang-bayi , kang sumèlèh ing pamakanan .
Bareng wus padha nyumurupi , banjur padha nyritakaké apa kang wis kapangandikakaké bab Jabang-bayi iku .
Wong kabéh kang padha krungu critané para pangon mau padha gumun .
Nanging Maria nyathet iku mau kabèh ana ing sajroning atiné lan dirasak-rasakaké .
Para pangon tumuli padha bali kalawan memuji lan ngluhuraké Allah , marga sabarang kang wis dirungu lan dideleng iku , cocog karo kang wis kapangandikakaké marang wong-wong mau .
Bareng wis ganep wolung dinané , Bayi mau kudu disupiti lan banjur kaparingan asma Yésus , yaiku asma kang kapangandikakaké déning malaékat sadurungé kinandhut kang ibu .
Nalika wus tekan dinaning panucèné miturut angger-anggeré Musa , Bayi mau banjur diasta menyang Yérusalèm arep dicaosaké marang Pangéran ,
kaya kang katulisan ing angger-anggering Pangéran , " Sakèhing anak lanang pambarep kudu kasucèkaké kagem Allah " ,
lan padha saos kurban , manut apa kang kadhawuhaké ana ing angger-anggering Pangéran , arupa manuk deruk sajodho utawa piyik dara loro .
Ing Yérusalèm ana wong asmané Siméon , wong mursid lan ngabekti marang Allah , kang nganti-anti marang panglipuring Israèl sarta kang ingayoman ing Roh Suci .
Panjenengané wis pinaringan wangsit déning Roh Suci , yèn bakal ora mati sadurungé nyipati Mésias , yaiku Kang Jinebadan déning Pangéran .
Marga saka pitedahé Roh Suci , Siméon tindak menyang Padaleman Suci . Nalika Yésus , Bocah iku , diasta mlebu déning wong tuwané arep nindakaké kaya kang wus katamtokaké déning angger-anggering Torèt tumrap Bocah mau ,
Siméon banjur mbopong Bocahé klawan memuji marang Allah , unjuké ,
" Dhuh , Pangéran , mugi Paduka sapunika marengaken kawula késah kalayan tentrem-rahayu , miturut pangandika Paduka ,
jalaran mripat kawula sampun sumerep kawilujengan ingkang mijil saking Paduka ,
ingkang sampun Paduka cawisaken wonten ing sangajenging bangsa sadaya ,
inggih punika pepadhang ingkang medharaken karsa Paduka tumrap bangsa-bangsa sanès saha ingkang dados kamulyaning umat Paduka , Israèl . "
Kang rama lan kang ibu padha kaéraman banget marang kabèh kang diucapaké tumrap Panjenengané mau .
Siméon banjur mberkahi wong-wong mau lan ngandika marang Maria , kang ibu , " Sayektosipun Laré punika sampun pinasthi dados margining dhawah lan tanginipun tiyang kathah ing Israèl , sarta minangka pratanda ingkang badhé njalari pasulayan ,
supados osiking manahipun tiyang kathah kababar . Lan ing bénjing panggalih panjenengan badhé katuwek ing pedhang . "
Apadéné ing kono iya ana nabi wadon , asmané Hana , putrané Fanuèl , saka taler Asyèr . Panjenengané wus sepuh banget . Sawusé krama banjur gesang bebarengan karo garwané pitung taun ,
lan tekan saiki randha , yuswané wolung puluh papat taun . Panjenengané ora tau nilar Padaleman Suci , rina wengi anggoné ngabekti kalawan pasa lan ndedonga .
Nalika iku panjenengané iya mrono lan ngunjukaké panuwun marang Allah , sarta ngandikakaké bab Bocah mau marang sakèhing wong kang padha nganti-anti pangluwarané Yérusalèm .
Sawusé ngrampungaké kang kudu dilakoni kabèh miturut angger-anggeré Pangéran , banjur padha kondur menyang kutha asalé , yaiku Nasarèt ing Galiléa .
Bocah mau saya mindhak ageng lan tambah kiyat , kapenuhan ing kawicaksanan sarta sinungan ing sih-kanugrahaning Allah .
Saben taun samangsa riyaya Paskah , wong tuwané Yésus tindak menyang Yérusalèm .
Nalika Yésus wus yuswa rolas taun , padha tindak menyang Yérusalèm kaya adaté yèn pinuju dina gedhé .
Sarampungé pahargyan , nalika padha kondur , Yésus kantun ana ing Yérusalèm , wong tuwané ora pirsa .
Sarèhné dikira yèn Putrané awor karo wong-wong kang padha mulih tunggal dalan , mulané padha mbacutaké tindaké nganti sadina , banjur padha madosi Panjenengané ana ing antarané para sanak-kadang lan para pitepungané .
Bareng ora pinanggih , banjur padha wangsul malih menyang Yérusalèm karo madosi terus .
Kacarita sawusé telung dina pinanggih Panjenengané ana ing Padaleman Suci lagi lenggah ana ing satengahé para guru agama , midhangetaké sarta mundhut pirsa piwulangé .
Sakèhé wong kang ngrungokaké Panjenengané padha éram marang kapinteran lan paring wangsulané .
Bareng wong tuwané pirsa , padha njenger . Kang ibu banjur ngandika marang Panjenengané , " Anggèr , yagéné tumindakmu marang aku sakloron kok mangkono . Ramamu lan aku padha nggolèki sliramu kanthi kuwatir . "
Aturé marang rama-ibuné , " Punapaa déné panjenengan madosi kula ? Panjenengan punapa mboten pirsa , bilih kula kedah wonten ing dalemipun Rama kula ? "
Nanging rama-ibuné padha ora nyandhak marang apa kang dingandikakaké iku .
Panjenengané banjur kondur bebarengan karo kang rama lan kang ibu menyang Nasarèt ; sabanjuré tetep terus kaemong déning rama-ibuné . Déné kang ibu nyathet prakara iku mau kabèh ana ing sajroning penggalihé .
Yésus saya mindhak ageng , lan saya mindhak kawicaksanané , apadéné saya kinasihan déning Allah lan manungsa .
Sajroning papréntahané Kaisar Tibérius wis nyandhak limalas tauné , nalika Pontius Pilatus jumeneng gubernur ing Yudéa , lan Hérodès jumeneng raja-wilayah ing Galiléa , Filipus sadhèrèké jumeneng raja-wilayah Ituréa lan Trakhonitis , sarta Lisanias jumeneng raja-wilayah Abiléné ,
apadéné Hanas lan Kayafas jumeneng Imam Agung , Allah paring pangandika marang Yohanes , putrané Imam Zakharia , ana ing ara-ara samun .
Yohanes banjur ndlajahi saindengé wilayah Yordan sarta martakaké baptisan pitobat murih apuraning dosa ,
kaya kang tinulis ing kitab pamecané Yésaya , " Ana swaraning wong kang nguwuh-uwuh ana ing ara-ara samun . Padha nyawisna margining Pangéran , lencengna lurung-lurungé kagem Panjenengané !
Saben jurang bakal kaurug , lan saben gunung lan gumuk bakal digawé rata ; kang ménggak-ménggok bakal kalencengaké , kang mendhak-mandhukul bakal karatakaké ,
apadéné sakèhing wong bakal weruh karahayon kang saka ing Pangéran . "
Yohanes banjur ngandika marang wong akèh kang padha sowan nyuwun baptis , " Hé , turuning ula bedhudhak ! Sapa kang akon kowé nyingkiri bebendu kang bakal tumempuh ?
Mulané padha metokna wohing pitobat kang sembada . Lan aja padha nduwèni pangrasa : Abraham iku rama leluhur kita ! Awit aku pitutur marang kowé : Allah kwaos akarya turuning Abraham saka watu-watu iki !
Wadungé wus cumepak ana ing poking wit , lan saben wit kang ora metokaké woh kang becik , bakal ditegor sarta dicemplungaké ing geni . "
Wong akèh mau banjur padha nyuwun pirsa , " Menawi makaten , punapa ingkang kedah sami kula tindakaken ? "
Paring wangsulané , " Sing sapa duwé klambi loro , supaya mènèhi wong kang ora duwé , lan sing sapa duwé pangan , iya tumindaka mangkono . "
Ana juru-narik-pajeg kang uga teka arep nyuwun baptis , iku padha nyuwun pirsa , " Guru , kula kedah sami nglampahi punapa ? "
Paring wangsulané , " Aja padha nagih ngluwihi kang wus katamtokaké tumrap kowé ! "
Para prajurit uga padha nyuwun pirsa , " Menawi kula , punapa ingkang kedah sami kula lampahi ? " Paring wangsulané Yohanes , " Aja ngrampas lan aja meres , cukupna nganggo blanjamu dhéwé . "
Nanging sarèhné wong akèh lagi padha nganti-anti lan ngarep-arep Mésias , kabèh padha nggraita apa Yohanes iku Panjenengané ,
Yohanes banjur paring wangsulan , pangandikané , " Aku iki mbaptisi kowé nganggo banyu , nanging Panjenengané kang pangwasané ngungkuli aku , bakal rawuh lan sanadyan mung nguculi talining trumpahé baé , aku ora patut . Panjenengané bakal mbaptisi kowé ngagem Roh Suci lan geni .
Panjenengané wus ngasta piranti kagem ngresiki gandum lan papan panutoné ; gandumé kaklumpukaké ing lumbungé , nanging mrambuté bakal diobong ing geni kang ora bisa sinirep . "
Kanthi paring pitutur liyané kang akèh Yohanes nggelaraké Injil marang wong akèh .
Ananging bareng panjenengané melèhaké Hérodès , raja-wilayah kono , bab lelakoné karo Hérodias , garwané sadhèrèké , tuwin bab anggoné nindakaké sakèhing piala liya-liyané ,
raja iku saya wuwuh durakané , srana anggoné ngunjara Yohanes .
Nalika wong akèh iku wus padha kabaptis lan nalika Yésus uga kabaptis sarta lagi ndedonga , langit tumuli piyak ,
banjur katedhakan ing Roh Suci arupa manuk dara . Nuli ana swara kang kaprungu saka ing langit mangkéné , " Sira iku Putraningsun kang kinasih , kang ndadèkaké keparengingsun . "
Nalika Yésus wiwit makarya , yuswané kurang luwih telung puluh taun lan manut pangirané wong-wong , Panjenengané iku putrané Yusuf , putrané Éli ,
putrané Matat , putrané Lèwi , putrané Malkhi , putrané Yanai , putrané Yusuf ,
putrané Matica , putrané Amos , putrané Nahum , putrané Hèsli , putrané Nagai ,
putrané Maat , putrané Matica , putrané Simèi , putrané Yosékh , putrané Yoda ,
putrané Yohanan , putrané Résa , putrané Zérubabèl , putrané Séaltièl , putrané Néri ,
putrané Malkhi , putrané Adi , putrané Kosam , putrané Èlmadam , putrané Èr ,
putrané Yésua , putrané Élièzer , putrané Yorim , putrané Matat , tedhaké Lèwi ,
putrané Siméon , putrané Yéhuda , putrané Yusuf , putrané Yonam , putrané Èlyakim ,
putrané Méléa , putrané Mina , putrané Matata , putrané Natan , putrané Daud ,
putrané Isai , putrané Obèd , putrané Boas , putrané Salmon , putrané Nahason ,
putrané Aminadab , putrané Admin , putrané Arni , putrané Hèzron , putrané Pèrès , putrané Yéhuda ,
putrané Yakub , putrané Ishak , putrané Abraham , putrané Térah , putrané Nahor ,
putrané Sérug , putrané Réhu , putrané Pèlèg , putrané Ébèr , putrané Salmon ,
putrané Kénan , putrané Arpakhsad , putrané Sèm , putrané Nuh , putrané Lamèkh ,
putrané Métusalah , putrané Hénokh , putrané Yarèd , putrané Mahaléèl , putrané Kénan ,
putrané Énos , putrané Sèt , putrané Adam , putraning Allah .
Yésus , kang kapenuhan ing Roh Suci , kondur saka kali Yordan , banjur kapurugaké déning Roh Suci menyang ara-ara samun .
Ana ing kono lawasé patang puluh dina lan banjur kagodha déning Iblis . Sajroné ana ing kono iku Panjenengané ora dhahar apa-apa sarta sawusé iku kraos luwé .
Iblis nuli matur marang Yésus , " Amargi Panjenengan Putranipun Allah , sumangga séla punika kadhawuhana dados roti . "
Paring wangsulané Yésus , " Ana tulisan mangkéné : Uripé manungsa iku ora mung saka roti baé . "
Iblis tumuli nambut Yésus munggah ing papan kang dhuwur sarta ing sakedhap nétra banjur nedahaké sakèhing kraton ing jagat marang Panjenengané .
Iblis nuli matur , " Panjenengan badhé kula aturi pangwaos punika sadaya dalah kamulyanipun , awit punika sadaya sampun dipun pasrahaken dhateng kula saha kula saged nyukakaken dhateng sinten kémawon ingkang kula kajengaken .
Milanipun menawi Panjenengan nyembah dhateng kula , sadaya punika badhé dados kagungan Panjenengan . "
Nanging Yésus paring wangsulan , " Ana tulisan mangkéné : Pangéran Allahira , iku kang kudu sira sembah , sarta iya mung Panjenengané iku kang kudu sira bektèni ! "
Sawisé iku Iblis tumuli nambut Yésus menyang Yèrusalèm lan kajumenengaké ing payoning Padaleman Suci kang dhuwur dhéwé , banjur matur , " Menawi Panjenengan Putranipun Allah , sumangga kula aturi anjlog saking ngriki ,
awit wonten seratan makaten : Tumraping Sira , Panjenengané bakal dhawuh marang para malaékaté supaya rumeksa marang Sira
lan iku bakal padha nadhahi Sira ana ing tangané , supaya sikilira aja nganti kesandhung ing watu . "
Yésus paring wangsulan , " Ana pangandika mangkéné : Sira aja nyoba marang Pangéran , Allahira ! "
Iblis sawusé mungkasi sakèhing panggodhané banjur mundur saka ing ngarsané , golèk wektu kang cocog .
Yésus banjur kondur menyang Galiléa kanthi pangwasaning Roh . Anadéné pawarta bab Panjenengané iku tumuli sumebar ana ing wilayah kono kabèh .
Nalika samana Panjenengané memulang ana ing sinagogé kono sarta sakèhing wong padha ngalembana .
Yésus nuli rawuh ing Nasarèt , panggonané nalika kagulawenthah , lan kaya adaté bareng dina Sabat banjur rawuh ing papan pangibadahé sarta jumeneng arep maos Kitab Suci .
Nuli diaturi kitabé Nabi Yésaya . Bareng kabukak , pérangan kang kawaos surasané mangkéné ,
" Rohé Pangéran ana ing Aku , awit Panjenengané wis njebadi Aku , kadhawuhan martakaké kabar-becik marang wong-wong miskin ; lan Panjenengané wis ngutus Aku
supaya martakaké luwaré para tawanan , sarta pulihing pandelengé para wong wuta , ngluwari wong-wong kang katindhes , ngundhangaké yèn taun-rahmaté Pangéran wis tumapak . "
Sawisé mangkono kitab banjur katutup kaparingaké manèh marang kang kawogan , nuli lenggah . Wong kabèh kang ana sinagogé padha mandeng marang Panjenengané .
Yésus banjur wiwit paring piwulang , pangandikané , " Ing dina iki , sajroné kowé padha ngrungokaké , pangandika mau wus kelakon . "
Wong kabèh iku padha mbeneraké Panjenengané apadéné padha kaéraman marang éndahing pitembungan kang dingandikakaké , banjur padha alok mangkéné , " Apa Iku dudu anaké Yusuf ? "
Yésus tumuli ngandika , " Kowé mesthi bakal ngucapaké paribasan marang Aku mangkéné : Hé , dhukun , warasna awakmu dhéwé . Kabèh kang padha dakrungu bab kang wus kelakon ana ing Kapèrnaum , iku uga tindakna ana ing kéné , ana ing tanah asalmu kéné . "
Lan pangandikané manèh , " Aku pitutur marang kowé , sanyatané ora ana nabi kang kajèn ana ing tanah asalé .
Sarta Aku pitutur marang kowé , lan pituturku iki nyata : Dhèk jamané Élia , nalika langit mineb lawasé telung taun nem sasi , kang njalari anané pailan kang nggegirisi ana ing satanah kabèh . Sanadyan ing Israèl akèh randhané ,
éwasamono Élia ora diutus menyang ing salah sawijining randha-randha mau , nanging menyang ing omahé randha ing Sarfat , wilayah Sidon .
Apadéné nalika jamané Nabi Élisa ing Israèl akèh wong kang lara kusta , nanging siji baé ora ana kang kabirat najisé , kajaba Naaman , wong Siria . "
Bareng krungu kang mangkono iku , wong kabèh kang ana ing papan pangibadah kono padha nepsu banget .
Banjur padha ngadeg , Yésus digawa metu menyang sanjabaning kutha , terus didhabyang menyang pèrènging gunung , kang ana kuthané iku , supaya Panjenengané dijorogaké saka kono .
Nanging Panjenengané banjur tindak nratas ing tengahé wong-wong mau , jengkar saka ing kono .
Yésus banjur rawuh ing Kapèrnaum , yaiku kutha ing Galiléa , sarta ing dina Sabat memulang ana ing kono .
Wong-wong padha kaéraman krungu piwulangé , amarga pangandikané kanthi pangwasa .
Ing papan pangibadah kono ana wong kang kasurupan sétan , iku nguwuh kanthi swara sora ,
" Dhuh , Yésus saking Nasarèt , punapa urusan Panjenengan kaliyan kawula ? Punapa rawuh Panjenengan badhé nyirnakaken kawula ? Kawula mangertos , Panjenengan punika sinten , inggih punika Ingkang Suci , utusaning Allah . "
Nanging banjur didukani déning Yésus , pangandikané , " Menenga ! Metua saka wong iku ! " Wongé banjur kabanting déning sétané ing satengahing wong akèh ; sétané nuli metu lan babar pisan ora njalari larané wong mau .
Kabèh wong padha éram , banjur padha rasanan , " Tembungé kok ngédab-édabi banget ! Anggoné ndawuhi kalawan wibawa lan pangwasa , temahan roh-roh reged padha metu . "
Pawarta bab Panjenengané iku banjur sumebar tekan ing ngendi-endi ing wilayah kono .
Sawisé iku Yésus jengkar saka papan pangibadah kono lan tindak menyang omahé Simon . Nalika iku ibuné maratuwa Simon lagi lara panas banget , banjur disuwunaké pitulungan marang Panjenengané .
Yésus nuli jumeneng ing sandhingé , nundhung panasé , wasana panasé banjur ilang . Wong wadon mau nuli tangi lan ngladèni para tamuné .
Bareng wus surup , wong-wong padha nyowanaké kang padha nandhang lelara warna-warna . Iku genti-genti padha ditumpangi astané , temah padha dadi waras .
Sétan-sétan uga metu saka wong akèh kalawan bengok-bengok , " Panjenengan punika Putranipun Allah . " Awit padha mangerti , yèn Panjenengané iku Mésias . Nanging banjur didukani , ora diparengaké kandha mangkono .
Bareng wus ésuk Yésus miyos lan banjur tindak menyang panggonan kang sepi . Nanging wong akèh padha nggolèki lan iya ketemu . Kabèh padha mbudidaya nggondhèli Yésus , supaya aja padha ditilar .
Nanging padha dingandikani , " Injilé Kratoning Allah iku iya kudu dakwartakaké menyang kutha-kutha liyané , sabab iya iku preluné anggonku kautus . "
Panjenengané banjur memulang ana ing papan pangibadah ing Yudéa .
Ing sawijining dina Yésus pinuju jumeneng ana ing pinggiring tlaga Genesarèt , wong akèh padha ngangseg arep ngrungokaké pangandikané Allah .
Nuli pirsa prau loro ana ing pinggir tlaga . Juru-amèk-iwaké wus padha mudhun saka prau , lagi ngumbah jalané .
Panjenengané banjur minggah ing salah sijiné prau iku , yaiku prauné Simon , lan dhawuh , supaya prauné rada didohaké saka ing dharatan . Banjur lenggah lan memulang marang wong akèh mau saka ing kono .
Bareng wis rampung , tumuli ngandika marang Simon , " Parakna ing panggonan kang jero , jalamu tibakna supaya olèh iwak . "
Atur wangsulané Simon , " Guru , sampun sadalu muput anggèn kawula sami nyambut damel kanthi saèstu , mboten angsal punapa-punapa , éwadéné margi saking dhawuh Panjenengan , kawula inggih badhé ndhawahaken jala . "
Sawisé ditibakaké , padha olèh iwak akèh banget , nganti jalané wiwit bedhah .
Kanca-kancané kang ana ing prau sijiné padha diawé , dikon mara ngréwangi . Iya banjur padha teka , prauné loro pisan diemoti iwak , nganti mèh kèrem .
Nalika Simon Pétrus nyumurupi kang mangkono iku , banjur nyungkemi Yésus sarta munjuk , " Gusti , Gusti mugi karsa nilar kawula , awit kawula punika tiyang dosa . "
Amarga Simon lan wong-wong kabèh kang ana ing kono padha sumlengeren , déné samono akèhé iwak sing kejala ;
samono uga Yakobus lan Yohanes , anak-anaké Zébédéus , kang padha dadi kancané Simon . Yésus nuli ngandika marang Simon , " Aja wedi , wiwit saiki kowé bakal njala wong . "
Sawusé minggiraké prauné , banjur padha ninggal samubarang kabèh sarta ndhèrèkaké Yésus .
Kacarita nalika Yésus ana ing sawijining kutha , ana wong kang awaké sakojur kena kusta . Bareng ndeleng Yésus banjur sumungkem ing bumi lan matur , " Gusti , menawi Gusti karsa , tamtu saged mbirat najis kawula . "
Yésus nuli mulung astané , ndemèk wong mau kalawan ngandika , " Aku karsa , birata najismu ! " Sanalika iku uga lelarané kusta banjur sirna .
Wong mau tumuli diwaleri , supaya aja kandha-kandha marang sapa baé sarta dipangandikani , " Lungaa , awakmu tuduhna marang imam lan nyaosna kurbaning pasucènmu , kaya kang wus dipréntahaké déning Musa , minangka paseksi marang wong-wong iku . "
Éwasamono pawarta bab Yésus iku malah saya sumebar nganti adoh , lan banjur akèh wong kang padha gumrudug sowan ing ngarsané arep ngrungokaké pangandikané sarta supaya lelarané kasarasaké .
Nanging Yésus banjur sumingkir menyang papan-papan kang sepi , ndedonga .
Ing sawijining dina nalika Yésus pinuju memulang , ana wong Farisi lan ahli Torèt sawatara kang padha lungguh ngrungokaké . Iku padha teka saka ing désa-désa ing Galiléa lan Yudéa , sarta saka ing Yérusalèm . Kwasaning Pangéran ana ing Panjenengané , mula saged nyarasaké wong lara .
Banjur ana wong sawatara kang teka ngusung wong lumpuh ana ing paturoné ; iku padha mbudidaya bisané mlebu nyowanaké ana ing ngarsané Yésus .
Sarèhné ora bisa nggawa mlebu , marga saka akèhing wong kang ana ing kono , banjur padha munggah ing payon , nuli mbukak payon iku lan wong kang lara diudhunaké sapaturoné ana ing satengahé wong akèh , pas ana ing ngarsané Yésus .
Yésus bareng pirsa pangandelé wong-wong mau , tumuli ngandika , " Hé , sadulur , dosamu wus kaapura . "
Nanging para ahli Torèt lan para wong Farisi padha mikir ing sajroning ati , " Sapa ta wong iki , déné nyenyamah marang Allah mangkono ? Sapa kang bisa ngapura dosa kajaba Allah piyambak ? "
Nanging Yésus nguningani pikirané wong-wong mau , mulané banjur ngandika , " Apa sing padha kokpikir ing sajroning atimu ?
Gampang endi dhawuh : Dosamu wis kaapura , karo dhawuh : Ngadega , lumakua !
Nanging supaya kowé padha ngerti , yèn Putraning Manungsa iku kwasa ngapura dosa ana ing bumi , " banjur ngandika marang kang lumpuh iku , " Dhawuhku marang kowé : Ngadega , paturonmu angkaten lan muliha ! "
Sanalika iku uga wong mau banjur ngadeg ana ing ngarepé wong akèh mau , ngangkat paturoné , tumuli mulih , wong kabèh padha kaéraman lan padha ngluhuraké Allah .
Sarta padha wedi banget pangucapé , " Dina iki aku kabèh wus padha nyumurupi prakara-prakara kang nggumunaké banget . "
Sawusé mangkono Yésus banjur tindak . Nuli pirsa juru-narik-pajeg linggih ana ing pabéyan , jenengé Lèwi . Iku dipangandikani mangkéné , " Mèlua Aku ! "
Lèwi banjur ngadeg , samubarang kabèh ditinggal lan ndhèrèk Yésus .
Lèwi tumuli nganakaké bujana gedhé kagem Panjenengané ana ing omahé lan akèh juru-narik-pajeg lan wong-wong liyané kang padha mèlu kembul mangan .
Para Farisi lan ahli Torèt padha grundelan karo para sakabaté Yésus , tembungé , " Yagéné kowé padha mangan lan ngombé awor karo juru-narik-pajeg lan wong dosa ? "
Yésus banjur paring wangsulan , pangandikané , " Wong waras iku ora butuh dhokter , mung sing lara .
Tekaku iki ora ngundang wong mursid , nanging wong dosa , supaya padha mratobat . "
Wong-wong Farisi mau banjur matur manèh marang Yésus , " Murid-muridipun Yohanes asring sami siyam sarta sembahyang , makaten ugi muridipun para tiyang Farisi , nanging punapaa déné para murid Panjenengan kok sami nedha lan ngombé ? "
Paring wangsulané Yésus , " Apa bisa para mitraning pangantèn lanang dikon pasa , sajroning pangantèné isih ana ing kono ?
Nanging bakal ana wektuné , pangantèné kabedhol saka ing antarané , ing kono banjur bakal padha pasa . "
Lan manèh Panjenengané iya paring pasemon marang wong-wong mau , " Ora ana wong golèk tambalan kanthi nyuwèk klambi anyar kanggo nambal klambi lawas . Yèn mangkono , kang anyar iku uga bakal suwèk , tur tumraping sing lawas iku tambalan kang saka suwèkané kang anyar mau ora bakal cocog .
Mangkono uga ora ana wong kang madhahi anggur anyar ana ing kanthong kulit lawas , awit menawa mangkono , anggur anyar mau bakal mbedhahaké kanthongé , angguré dadi wutah , lan kanthongé rusak .
Nanging anggur anyar iku kudu diwadhahi kanthong kulit kang anyar uga .
Lan ora ana wong kang wus ngombé anggur lawas banjur kapéngin ngombé anggur anyar , sabab banjur bakal ngucap : Anggur kang lawas iku énak banget . "
Ing sawijining dina , pinuju dina Sabat , nalika Yésus tindak nglangkungi pategalan gandum , para sakabaté padha methiki wulèné , banjur diremed , isiné dipangan .
Nanging ana wong Farisi sawatara kang padha ngelokaké , " Yagéné kowé padha nindakaké kang ora diparengaké ing dina Sabat ? "
Yésus tumuli paring wangsulan , pangandikané , " Apa kowé padha ora maca bab apa kang katindakaké déning Daud sapandhèrèké kabèh nalika kraos luwé ,
banjur lumebet ing Padaleman Suci , mundhut roti caosan , nuli didhahar , lan para pandhèrèké iya banjur padha diwènèhi , mangka ora ana kang diparengaké mangan roti iku kajaba mung para imam . "
Nuli ngandika manèh , " Putraning Manungsa iku iya Gustiné dina Sabat . "
Kacarita pinuju ing dina Sabat liyané Yésus lumebet ing papan pangibadah banjur memulang . Ing kono ana wong kang tangané tengen mati .
Para ahli Torèt lan para wong Farisi padha ngulataké Yésus , apa bakal nyarasaké wong ing dina Sabat , supaya bisa olèh dhadhakan anggoné nglepataké Panjenengané .
Nanging Panjenengané pirsa pikirané wong-wong mau , tumuli ngandika marang kang tangané tengen mati , " Ngadega , mapana ing tengah kéné ! " Wongé banjur ngadeg mapan .
Yésus tumuli ngandika marang wong-wong mau , " Aku takon marang kowé : Apa kang kepareng ditindakaké ing dina Sabat , kabecikan , apa piala , nylametaké nyawa apa matèni ? "
Sawusé ngandika mangkono nuli mirsani wong-wong saubengé , banjur ngandika marang kang mati tangané , " Tanganmu athungna ! " Wong mau iya banjur nindakaké mangkono , wasana tangané waras .
Wong-wong mau tumuli padha nepsu banget , sarta padha rembugan bab apa kang bakal katindakaké marang Yésus .
Kacarita ing nalika samana Yésus minggah ing gunung saprelu ndedonga ; anggoné ndedonga marang Allah nganti sawengi muput .
Bareng wus raina para muridé padha ditimbali , banjur dipilih rolas , kang padha diparingi sebutan rasul , yaiku :
Simon , kang uga diparingi jeneng Pétrus , lan Andréas saduluré Simon , Yakobus lan Yohanes , Filipus lan Bartoloméus ,
Matius lan Tomas , Yakobus anaké Alféus , lan Simon kang karan wong Zélot ,
Yudas anaké Yakobus lan Yudas Iskariot kang ing tembé laku cidra .
Sawisé iku Yésus banjur mandhap , kadhèrèkaké anggoné ndedonga déning para sakabaté , tumuli kèndel ana ing sawijining papan kang rata . Ing kono ana wong akèh banget kang padha nglumpuk , yaiku para sekabaté lan wong-wong liyané , kang teka saka saindenging tanah Yudéa lan saka ing Yérusalèm , sarta saka ing tanah pasisiré Tirus lan Sidon .
Anggoné padha mrana iku arep ngrungokaké pangandikané lan supaya kawarasaké lelarané , apadéné wong-wong kang kasurupan roh reged iya padha kawarasaké .
Lan wong akèh iku mau kabèh padha mbudidaya bisané ndemèk Panjenengané , awit banjur ana daya kang metu saka ing Panjenengané , temah kabèh padha diwarasaké .
Yésus banjur mirsani para muridé lan ngandika , " Rahayu kowé kang mlarat , amarga iya kowé iku kang padha nduwèni Kratoning Allah .
Rahayu kowé kang saiki padha kaluwèn , amarga kowé bakal padha diwaregi . Rahayu kowé kang saiki nangis , awit kowé bakal gumuyu .
Rahayu kowé , menawa marga saka Putraning Manungsa , kowé padha disengiti déning wong , disingkang-singkang sarta diwewada , apadéné jenengmu diemohi , dianggep ala .
Ing wektu iku kowé padha bungah-bungaha lan suka-renaa , amarga satemené bakal gedhé ganjaranmu ana ing swarga ; amarga para nabi iya digawé mangkono déning para leluhuré wong-wong mau .
Nanging bilai kowé , hé , para wong sugih , awit kowé wus padha nampa panglipur saka kasugihanmu .
Bilai kowé , kang saiki wareg , amarga kowé bakal luwé . Bilai kowé , kang saiki gumuyu , amarga kowé bakal nandhang susah lan nangis .
Bilai kowé , menawa wong kabèh padha ngalembana marang kowé , awit iya kaya mangkono iku panggawéné para leluhuré marang para nabi palsu . "
" Nanging kowé kang padha ngrungokaké marang Aku , padha dakpituturi : Padha tresnaa marang mungsuhmu : wong kang sengit marang kowé , padha becikana .
Wong kang nyupatani kowé , padha suwunna berkah ; wong kang nindakaké piala marang kowé , padha dongakna becik .
Sapa baé kang napuk pipimu sasisih , sisihé pisan ulungna , lan sapa baé kang ngrebut jubahmu , karebèn ngepèk klambimu pisan .
Wong kang njejaluk marang kowé , wènèhana , lan darbèkmu kang wus dijupuk déning wong , aja kok jaluk bali .
Apa kang kokkarepaké supaya wong tumindak marang kowé , iku iya tindakna marang wong .
Sarta menawa kowé tresna marang wong kang nresnani kowé , iku apa pituwasmu ? Amarga wong-wong dosa iya padha nimbangi katresnaning liyan .
Awit menawa kowé padha gawé becik marang kang mbeciki kowé , iku pituwasmu apa ? Wong-wong dosa rak iya padha tumindak mangkono .
Lan manèh menawa kowé ngutangi marang wong kanthi pangarah supaya olèh apa-apa saka wong mau , iku apa pituwasmu ? Wong-wong dosa rak iya padha ngutangi marang para wong dosa , supaya tampa manèh kang ajiné padha .
Nanging kowé , padha tresnaa marang satrumu lan padha becikana , sarta silihana tanpa ngarep-arep piwalesé , temah bakal gedhé ganjaranmu , apamanèh kowé bakal padha dadi putraning Allah Kang Mahaluhur , amarga Panjenengané nindakaké kasaénan marang wong kang padha ora weruh ing kabecikan lan marang para wong ala .
Kowé sing padha ambek-welasan , kaya anggoné Ramamu iya ambek-welasan . "
" Aja padha ngadili , supaya kowé iya ora bakal padha diadili . Lan aja padha ngluputaké , supaya kowé iya ora padha diluputaké . Padha ngapuraa , supaya kowé iya diapura .
Padha wèwèha , supaya kowé iya diwènèhi . Takeran kang becik , kang ditetel-tetel , kang dioyog lan kang lubèr , bakal kaesokaké ing pangkonmu , amarga ukuran kang kokanggo ngukur , iku iya bakal kanggo ngukur kowé . "
Yésus banjur ngandika manèh marang wong-wong mau kalawan pasemon mangkéné , " Wong wuta apa bisa nuntun pepadhané wong wuta ? Apa karo-karoné ora bakal kacemplung ing luwangan ?
Murid iku ora ngungkuli guruné , nanging sapa baé kang wus tamat pasinaoné , bakal padha karo guruné .
Yagéné kowé weruh tatal kang ana ing mripaté sadulurmu , mangka glondhong kang ana ing mripatmu dhéwé , kowé ora sumurup ?
Kepriyé déné kowé bisa ngucap marang sadulurmu : Sadulur , tatal kang ana ing mripatmu iku dakilangané . Mangka glondhong kang ana ing mripatmu , kowé ora sumurup . Hé , wong lamis , glondhong kang ana ing mripatmu iku ilangana dhisik , temah kowé bakal bisa ndeleng kalawan cetha lan bisa ngilangi tatal kang ana ing mripaté sadulurmu ! "
" Ora ana wit kang becik ngetokaké woh kang ala , lan iya ora ana wit kang ala ngetokaké woh kang becik .
Sabab saben wit iku katitik saka wohé . Awit ora ana woh anjir dipethik saka bebondhotaning eri , lan ora ana woh anggur diundhuh saka gegrumbulan eri .
Wong kang becik iku ngetokaké prakara kang becik saka ing simpenaning atiné kang becik , déné wong kang ala iku ngetokaké barang kang ala saka ing simpenaning atiné kang ala . Sabab kang diucapaké déning cangkem , iku mbludag saka ing sajroning ati . "
" Généya kowé kok nyebut Aku : Gusti , Gusti , mangka kowé padha ora nglakoni pituturku ?
Saben wong kang marani Aku lan ngrungokaké pituturku sarta nglakoni -- kowé bakal dakkandhani wong iku kena dipadhakaké sapa -- .
Iku kaya wong kang ngadegaké omah : Wong iku gawé kedhukan kang jero , sarta pondhasiné kapasang ana ing watu karang . Bareng ana banjir lan banjir mau nrajang omah iku , omahé ora bakal oyag amarga santosa banget .
Nanging sing sapa ngrungokaké pituturku mangka ora nglakoni , iku kaya wong kang ngadegaké omah tanpa pondhasi . Bareng ana banjir kang nrajang , omah iku ambruk , sarta rusaké banget . "
Bareng wus rampung anggoné ngandika marang wong akèh , Yésus banjur tindak lumebet ing Kapèrnaum .
Ing kono ana opsir kang duwé batur , kang banget kanggepé , iku lara banget lan wus mèh mati .
Bareng opsir mau krungu bab Yésus , tumuli kongkonan pinituwané wong Yahudi sawatara , sowan ing ngarsané , nyuwun supaya Panjenengané karsa rawuh nyarasaké batur mau .
Wong-wong mau iya banjur sowan sarta nyuwun tulung kanthi adreng , aturé , " Tiyang punika pantes kapitulungan ,
amargi tresna dhateng bangsa kita , saha inggih tiyang punika ingkang ngyasakaken kita papan pangibadah . "
Yésus banjur tindak bebarengan karo wong-wong mau . Bareng wus cedhak karo omahé opsir iku , opsir iku kongkonan para mitrané matur marang Panjenengané , " Dhuh , Gusti , mugi sampun dados damel Panjenengan , amargi kawula mboten pantes Panjenengan rawuhi ;
awit saking punika kawula inggih rumaos mboten pantes sowan ing ngarsa Panjenengan . Nanging Panjenengan mugi karsa ngandika satembung kémawon , temahan réncang kawula tamtu badhé saras .
Amargi kawula piyambak inggih tiyang ingkang kapréntah , sarta inggih mbawahaken prajurit . Menawi kawula akèn dhateng salah satunggaling prajurit punika : Lungaa , piyambakipun inggih lajeng késah . Punapa déné menawi kawula akèn dhateng satunggalipun : Mrénéa , inggih lajeng dhateng ; utawi dhateng réncang kawula : Iki tindakna , inggih lajeng dipun tindakaken . "
Bareng Yésus midhanget atur kang mangkono iku , Panjenengané éram , nuli minger mriksani wong akèh kang padha ndhèrèkaké sarta ngandika , " Aku pitutur marang kowé , pangandel kang saméné gedhéné iki Aku durung tau tumon , sanadyan ing antarané wong Israèl ! "
Bareng kongkonan mau wus padha bali lan wus tekan ing ngomah , baturé wus ketemu waras .
Sawusé iku Yésus tindak menyang kutha kang aran Nain . Para sakabaté padha ndhèrèkaké , lan iya ana wong akèh kang padha gumrudug mèlu ndhèrèk uga .
Bareng tindaké wus cedhak karo gapuraning kutha , ana layon kapikul metu , iku bocah lanang , anak ontang-anting , embokné wus randha . Wong akèh saka ing kutha padha ngiringaké .
Nalika Gusti pirsa randha mau , trenyuh banget panggalihé marga saka welasé , banjur ngandika marang randha mau , " Aja nangis ! "
Yésus banjur nyelaki lan bandhosané diasta . Kang padha mikul mandheg . Panjenengané tumuli ngandika , " Anggèr , Aku dhawuh marang kowé : Tangia ! "
Kang mati tumuli njenggèlèk , linggih lan wiwit guneman , banjur dipasrahaké marang ibuné .
Wong kabèh padha wedi lan banjur padha ngluhuraké Allah , pangucapé , " Ana nabi agung kang karawuhaké ing tengah-tengah kita " , sarta , " Allah wus nuwèni tuwin milujengaké umaté . "
Pawarta bab Yésus iku banjur sumebar ing satanah Yudéa lan sakiwa-tengené kabèh .
Nalika Yohanes nampa pawarta bab lelakon iku kabèh saka para sakabaté ,
banjur ngundang sakabaté loro , kadhawuhan matur marang Gusti , " Punapa Panjenengan punika ingkang pinasthi rawuh , punapa kawula taksih kedah ngentosi sanèsipun ? "
Bareng wis padha ana ing ngarsané Yésus , banjur matur , " Kawula sami kautus déning Yohanes Pambaptis , kadhawuhan matur pitakèn : Punapa Panjenengan punika ingkang pinasthi rawuh , punapa kawula taksih kedah ngentosi sanèsipun ? "
Nalika samana Yésus pinuju marasaké wong akèh kang padha nandhang sawarnaning lelara lan memala sarta kang kasurupan roh-roh ala , apadéné sakèhé wong wuta padha kaparingan pandeleng .
Yésus banjur paring wangsulan , pangandikané , " Padha mundura , aturna marang Yohanes apa kang kokdeleng lan kokrungu : Wong wuta padha ndeleng , wong lumpuh padha lumaku , wong budhugen padha kabirat najisé , wong budheg padha krungu , wong mati padha katangèkaké , lan wong mlarat padha kawartanan kabar kabungahan .
Lan rahayu wong kang ora nampik Aku . "
Bareng utusané Yohanes wus padha mundur , Yésus banjur wiwit medhar pangandika marang wong akèh iku bab Yohanes , mangkéné , " Apa prelumu lunga menyang ara-ara samun ? Apa arep ndeleng glagah kang mobat-mabit marga kanginan ?
Utawa arep apa kowé mrana iku ? Apa arep ndeleng wong kang manganggo sarwa alus ? Wong kang manganggo éndah lan kang uripé méwah iku panggonané ana ing kraton .
Dadi apa prelumu mrana ? Apa arep ndeleng nabi ? Bener , lan Aku pitutur marang kowé , malah ngungkuli nabi .
Awit ana pangandika , mangkéné : Lah Ingsun dhawuh marang utusaningsun supaya ndisiki Sira , lan nyawisaké dalanira ana ing ngarepira .
Aku pitutur marang kowé : Ing antarané wong kang kalairaké déning wong wadon ora ana kang ngungkuli Yohanes , éwadéné kang cilik dhéwé ana ing Kratoning Allah iku ngungkuli wong iku . "
Wong akèh kang padha ngrungokaké pangandikané , kalebu para juru-mupu-béya , kabèh padha ngakoni marang adiling Pangéran , amarga wus padha dibaptis déning Yohanes .
Nanging wong-wong Farisi lan para ahli Torèt padha nampik marang karsané Allah tumrap awaké dhéwé , sarana anggoné padha ora gelem dibaptis déning Yohanes .
Yésus banjur ngandika , " Wong-wong jaman iki bakal dakupamakaké apa lan dakpadhakaké karo apa ?
Wong-wong iku upamané kaya bocah-bocah kang linggih ana ing pasar lan kang padha alok sesauran : Kowé wus padha daksulingi , kok ora njogèd . Aku wus padha ngidungaké kidung pangadhuh , kowé kok ora nangis .
Amarga Yohanes Pambaptis iku teka tanpa mangan roti sarta ngombé anggur , kowé banjur kandha : Iku wong kepanjingan sétan .
Sawusé iku Putraning Manungsa rawuh , Panjenengané dhahar lan ngunjuk . Kowé banjur ngucap : Delengen , Iku rak wong kang karem mangan lan tukang minum , kancané para juru-mupu-béya lan wong dosa .
Nanging kawicaksananing Allah iku kabeneraké déning sakèhing wong kang padha nampani . "
Tumuli ana wong Farisi kang ngaturi dhahar Yésus ana ing omahé . Yésus iya banjur rawuh , nuli lenggah dhahar .
Ing kutha kono ana wong wadon kang wus kondhang dosané . Nalika krungu , yèn Yésus lagi dhahar ana ing omahé wong Farisi mau , banjur mrono karo nggawa botol marmer isi lenga wangi ,
nuli ngadeg karo nangis ana ing pengkerané Yésus , cedhak sampéyané , nganti luhé crocosan nelesi sampéyané , diusapi nganggo rambuté , lan banjur diambungi sarta dijebadi kalawan lengané wangi mau .
Bareng para Farisi kang ngaturi Yésus weruh kang kaya mangkono iku , banjur duwé osik mangkéné , " Menawa Panjenengané iku Nabi , mesthi pirsa , sapa lan wong apa sing nggepok sarirané iku ; mesthi pirsa , yèn iku wong kang kondhang dosané . "
Yésus nanggapi sarana ngandika , " Simon , ana prakara kang arep dakpituturaké marang kowé . " Simon mangsuli , aturé , " Sumangga , kula aturi ngandika , Guru . "
" Ana wong loro kang padha duwé utang , kang siji limang atus dinar , sijiné sèket dinar .
Sarèhné padha ora bisa nyaur , kang ngutangi banjur nglilakaké utangé wong loro mau . Wong loro iku endi kang luwih tresna marang kang ngutangi ? "
Atur wangsulané Simon , " Kula kinten inggih ingkang sambutanipun kathah , lajeng dipun lilakaken punika . " Pangandikané Yésus , " Bener penemumu iku . "
Banjur ngandika marang Simon manèh kalawan mirsani wong wadon mau , " Kowé weruh wong wadon iki ? Aku mau mlebu ing omahmu , kowé ora mènèhi banyu kanggo wisuh sikil , nanging wong iki nelesi sikilku nganggo luhé , banjur ngusapi nganggo rambuté .
Kowé ora ngambung Aku , nanging wiwit nalika Aku mlebu , wong wadon iki tansah ngambungi sikilku .
Kowé ora nglengani sirahku , nanging wong wadon iki njebadi sikilku nganggo lenga wangi .
Mulané Aku pitutur marang kowé : Dosané kang akèh iku wus kaapura , amarga wus nindakaké katresnan akèh . Nanging kang kaapura sathithik , iya nindakaké katresnan sathithik . "
Banjur ngandika marang wong wadon mau , " Dosamu wus kaapura . "
Wong kang padha linggih mangan bebarengan karo Panjenengané , padha mosik mangkéné , " Sapa ta , Panjenengané iku , déné kok nganti bisa ngapura dosa ? "
Nanging Yésus nuli ngandika marang wong wadon mau , " Pangandelmu kang mitulungi kowé , mundura klawan tentrem-rahayu ! "
Ora let suwé sawisé iku , Yésus banjur tindak ndlajah kutha-kutha lan désa-désa martakaké Injilé Kratoning Allah , kadhèrèkaké déning sakabaté rolas ,
lan uga déning wong wadon sawatara kang wus padha kawarasaké saka anggoné kasurupan roh-roh reged utawa anggoné nandhang lelara warna-warna , yaiku Maria kang karan Magdaléna , kang wus kauwalaké saka dhemit pitu cacahé ,
Yohana , bojoné Khuza , bendhaharané Hérodès , Susana lan liyané manèh isih akèh . Wong-wong wadon iki padha ngladèni rombongané Yésus sapandhèrèké srana barang darbèké .
Nalika wong akèh padha gumrudug teka , yaiku wong-wong kang ndhèrèkaké Yésus saka kutha siji menyang kutha liyané , Panjenengané banjur ngandika kanthi pasemon ,
" Ana juru nyebar metu nyebar wijiné , sapérangan tumiba ing pinggir dalan , banjur kapidak-pidak ing wong lan manuk-manuk ing awang-awang padha nucuki nganti entèk .
Ana kang tumiba ing padhasan , lan bareng wus thukul banjur garing , amarga ora olèh banyu .
Ana manèh kang tumiba ing satengahing tethukulan eri , kang banjur thukul bebarengan , temahan wijiné kelindhih banget , temahan ora ngetokaké woh .
Lan ana uga kang tumiba ing lemah becik , iku thukul sarta metu wohé tikel satus . " Sawusé ngandika mangkono Yésus banjur nguwuh mangkéné , " Sapa kang duwé kuping kanggo ngrungokaké , ngrungokna ! "
Para sakabaté padha matur pitakon , apa tegesé pasemon mau .
Yésus tumuli mangsuli , pangandikané , " Kowé padha kaparingan kanugrahan diparengaké nyumurupi wewadiné Kratoning Allah , nanging tumrap wong-wong liyané prakara iku kagiyaraké kanthi pasemon , supaya sanadyan padha ndeleng , ora weruh , lan sanadyan padha krungu , ora mangerti .
Déné pasemon mau tegesé mangkéné : Wiji iku pangandikaning Allah .
Kang tumiba ing pinggir dalan iku wong kang wus padha krungu , banjur diparani Iblis , kang tumuli njupuk pangandika mau saka ing sajroning atiné , supaya aja padha pracaya lan kaslametaké .
Kang tumiba ing padhasan iku wong kang bareng krungu pangandika mau banjur ditampani kalawan bungah , nanging iku ora ana oyodé , anggoné pracaya mung sadhéla lan bareng kena cobaning ngaurip banjur padha murtad .
Kang tumiba ing thethukulan eri iku wong kang padha ngrungokaké pangandika , nanging sajroné thukul iku tumuli kalindhih ing rasa sumelang , kasugihan lan kanikmataning ngaurip , satemah ora bisa ngetokaké woh kang mateng .
Anadéné kang tumiba ing lemah becik iku wong kang sawusé padha ngrungokaké pangandika , tumuli disimpen ing sajroning ati kang becik , sarta mantep lan ngetokaké woh . "
" Ora ana wong nyumed lampu , kang banjur ditutupi nganggo genthong utawa didèkèk ing longan , nanging mesthi tumuli ditumpangaké ing cagaké , supaya kabèh wong kang lumebu ing omah padha bisa ndeleng padhangé .
Sabab ora ana barang kasidhem , kang ora bakal kababar , ora ana wadi , kang ora bakal kawiyak lan dimangertèni wong akèh .
Awit saka iku , kepriyé anggonmu ngrungokaké , iku gatèkna . Amarga sapa kang duwé iku bakal kaparingan , nanging sapa kang ora duwé , dalah apa kang kanyana dadi duwèké , iku uga bakal dipundhut . "
Yésus banjur dipurugi déning kang ibu lan sadhèrèk-sadhèrèké , nanging marga saka akèhé wong , padha ora bisa nyedhaki Panjenengané .
Tumuli ana wong kang ngunjuki uninga , aturé , " Ingkang ibu saha sadhèrèk-sadhèrèk Panjenengan wonten ing jawi badhè kapanggih kaliyan Panjenengan . "
Nanging Panjenengané mangsuli , pangandikané , " Ibuku lan sadulur-sadulurku iku wong kang padha ngrungokaké pangandikaning Allah lan banjur dilakoni . "
Ing sawijining dina Yésus nitih prau kadhèrèkaké para sakabaté , tumuli padha dipangandikani mangkéné , " Ayo padha menyang ing sabranging tlaga . " Banjur padha mangkat .
Nalika lagi padha lelayaran iku , Yésus saré . Dumadakan ana prahara ing tlaga kono , satemah prauné klebon banyu lan padha kataman ing bebaya .
Para sakabat banjur sowan , ngwungu Yésus , unjuké , " Guru , Guru , kawula sami katiwasan ! " Panjenengané iya tumuli wungu , angin lan banyu kang ngamuk iku padha didukani , temah lerem , kaananing tlaga dadi anteng .
Panjenengané nuli ngandika , " Pangandelmu iku ana ing ngendi ? " Kabèh padha wedi lan kaéraman , sarta padha sapocapan mangkéné , " Sapa ta Panjenengané iku , déné nganti angin lan banyu padha ngéstokaké dhawuhé ? "
Yésus lan para sakabat banjur ndharat ing tanahé wong Gerasa , ing sabrangé Galiléa .
Bareng Yésus wus minggah ing dharatan , tumuli ana wong lanang saka ing kutha kono kang sowan ing ngarsané , wong iku kepanjingan sétan-sétan , sarta wus suwé anggoné ora nganggo sandhangan lan ora manggon ing omah , nanging ana ing pakuburan baé .
Nalika ndeleng Yésus banjur mbengok lan sumungkem ana ing ngarsané sarta matur kalawan swara sora , " Punapa urusan Panjenengan kaliyan kawula , dhuh Yésus , Putraning Allah ingkang Mahaluhur ? Kawula nyuwun , mugi Panjenengan sampun ngantos misakit kawula . "
Anggoné matur mangkono iku amarga Yésus wus dhawuh supaya roh-roh ala iku padha metu saka wong mau . Awit wong iku wus kerep dilarak-larak déning roh mau , mulané kanggo njagani , wong mau banjur diranté lan diblenggu , nanging kabèh mau dipedhot , lan wongé nuli digiring déning sétan menyang ing papan-papan kang sepi .
Yésus banjur ndangu , " Sapa jenengmu ? " Atur wangsulané , " Legion , " awit sétan kang nyurupi iku akèh .
Sétan-sétan iku nuli nyuwun marang Yésus , aja nganti didhawuhi lumebu ing juranging pati .
Kacarita ing kono ana babi kang akèh banget cacahé lagi padha golèk pangan ana ing èrèng-èrènging gunung . Sétan-sétan mau banjur nyuwun , supaya diparengaké lumebu ing babi-babi iku . Iku diparengaké .
Sétan-sétan mau banjur padha metu saka wong iku lan manjing ing babi-babi . Pepanthan babi iku tumuli gumrudug mlayu ing tepining jurang lan ambyur ing tlaga dadi lan patiné .
Bareng para pangon babi padha nyumurupi lelakon mangkono iku , banjur padha mlayu lan nyritakaké bab iku ana ing kutha lan ing kampung-kampung ing sakiwa-tengené .
Wong-wong nuli padha metu arep nyumurupi apa kang mentas kelakon . Banjur padha sowan ing ngarsané Yésus sarta padha nyumurupi wong kang wus ditinggal déning sétan-sétané mau linggih cedhak ing sampéyané Yésus , wus manganggo lan wus waras . Wasana padha wedi .
Wong-wong kang wus padha nyumurupi dhéwé iku padha nyritani kang lagi padha teka iku , kepriyé anggoné wong kang kapanjingan sétan iku wus kaslametaké .
Wasana wong kabèh ing laladané Gerasa padha nyuwun marang Yésus , supaya karsa tindak saka ing kono , marga padha wedi banget . Panjenengané banjur minggah ing prau lan wangsul nyabrang .
Wong kang wus koncatan sétan mau nyuwun supaya diparengna ndhèrèk , nanging Yésus ndhawuhi lunga , pangandikané ,
" Kowé muliha menyang omahmu lan critakna kabèh apa kang wus katandukaké déning Allah marang kowé . " Wong mau iya banjur lunga lan ndlajahi sakutha kabèh kalawan nyritakaké apa kang wus katindakaké déning Yésus tumrap ing awaké .
Kacarita bareng Yésus wangsul , banjur dipethukaké déning wong akèh , awit kabèh pancèn padha ngantu-antu rawuhé .
Banjur ana wong kang sowan , jenengé Yairus , kepalané papan pangibadah , nuli tumungkul sujud ana ing ngarsané Yésus , nyuwun supaya Yésus karsa rawuh ing omahé ,
amarga anaké wadon ontang-anting , kang kira-kira umur rolas taun mèh mati . Yésus nalika tindak mrana , sarirané kadhesek-dhesek ing wong akèh .
Nalika samana ana wong wadon kang lara nggrajag getih wus rolas taun lawasé , ora waras-waras , sanadyan wus ditambani sapa baé .
Iku banjur maju nyedhaki Yésus saka ing buri lan ndemèk gombyoking jubahé . Padha sanalika pampet anggoné nggrajag getih .
Yésus banjur ngandika , " Sapa kang ndemèk Aku ? " Sarèhné ora ana kang ngaku , Pétrus nuli matur , " Guru , tiyang kathah sami ngrubung lan sami ndhesek Panjenengan makaten . "
Nanging Yésus ngandika , " Ana wong kang ndemèk Aku , sabab Aku krasa ana daya kang metu saka Aku . "
Bareng wong wadon iku mau mangerti , yèn kauningan , banjur marek kalawan gumeter , sumungkem ing ngarsané , apadéné tumuli mratélakaké marang wong akèh , apa sababé ndemèk Panjenengané sarta anggoné sanalika banjur waras .
Yésus nuli ngandika marang wong mau , " Hé , anakku , pracayamu kang wus mitulungi kowé , mundura kalawan tentrem-rahayu ! "
Nalika Yésus isih ngandikan , ana krabaté kepala papan pangibadah iku kang teka lan matur , " Anakmu wus mati , aja ngribeti Guru manèh . "
Nanging Yésus midhanget sarta banjur ngandika marang Yairus , " Aja wedi , kumandela baé , anakmu bakal slamet . "
Sarawuhé ing omahé Yairus , Yésus ora marengaké wong siji-sijia ndhèrèk mlebu karo Panjenengané , kajaba Pétrus , Yohanes lan Yakobus tuwin bapakné sarta ibuné bocahé .
Wong kabèh padha nangisi bocahé kalawan ngadhuh-adhuh . Nanging Yésus ngandika , " Aja padha nangis , bocahé ora mati , mung turu . "
Wong-wong iku padha nggeguyu Panjenengané , amarga padha weruh , yèn bocahé wis mati .
Yésus banjur ngasta tangané bocah kang mati iku sarta nguwuh , pangandikané , " Hé , nggèr , tangia ! "
Nyawané bocah mau tumuli bali lan sanalika iku uga bocahé tangi . Yésus banjur dhawuh mènèhi mangan .
Wong tuwané bocah mau padha kaéraman , nanging padha ora diparengaké martak-martakaké lelakon mau marang sapa baé .
Kacarita Yésus nimbali sakabaté rolas , padha kaparingan kasektèn lan wisésa kanggo ngwasani sétan-sétan lan marasaké lelara .
Banjur padha diutus martakaké Kratoning Allah lan marasaké wong-wong lara ,
sarta padha dipangandikani mangkéné , " Aja padha nggawa apa-apa kanggo ana ing dalan , aja nggawa teken utawa kanthong uba-rampé , roti utawa dhuwit , utawa klambi rangkep .
Lan menawa kowé wus ditampani ana ing sawijining omah , kowé lerema ana ing kono lan anggonmu mbacutaké lakumu iya saka ing kono .
Déné menawa ana wong kang ora gelem nampani kowé , metua saka ing kutha kono lan ketabna bledug kang ana ing sikilmu , iku minangka pepéling tumrap wong mau . "
Para sakabat banjur padha mangkat ndlajahi désa-désa , ngabaraké Injil sarta marasaké wong lara ing sakèhing panggonan .
Kocapa Hérodès , raja-wilayah , midhanget sakèhing lelakon mau , banjur rumangsa kuwatir , awit ana wong kang kandha , yèn Yohanes wus diwungokaké saka ing antarané wong mati .
Ana manèh kang kandha , yèn Élia ngatingal manèh , lan uga ana kang kandha , yèn salah sijining nabi jaman kuna wis wungu .
Nanging Hérodès ngandika , " Yohanes wus daktigas guluné . Sapa ta sejatiné wong iki , kang kawartakaké nindakaké prakara-prakara kang mangkono iku ? " Tumuli ngudi bisané ketemu karo Yésus .
Bareng para rasul wus padha bali , padha matur marang Yésus bab apa kang wus padha katindakaké . Banjur padha didhawuhi ndhèrèk Panjenengané nyingkir menyang kutha kang aran Bètsaida .
Nanging wong akèh padha weruh , lan tumuli padha nututi . Kabèh padha ditampani déning Yésus lan padha dipangandikani bab Kratoning Allah . Déné kang mbutuhaké kawarasan padha kawarasaké .
Bareng wus ndungkap wayah bengi para sakabat rolas padha sowan ing ngarsané sarta matur , " Tiyang kathah punika mbok sami dipun dhawuhi késah dhateng dhusun utawi kampung-kampung sakiwa-tengenipun ngriki , pados pasipengan saha tedha , amargi ing ngriki punika kita wonten ing panggénan ingkang kapencil . "
Nanging banjur padha dipangandikani , " Kowé kang kudu mènèhi mangan wong-wong iku ! " Atur wangsulané , " Ingkang wonten ing kawula mboten langkung saking roti gangsal kaliyan ulam kalih , kajawi menawi kawula lajeng sami késah tumbas tetedhan kanggé sadaya tiyang punika . "
Amarga ing kono kira-kira ana wong lanang limang èwu . Yésus banjur dhawuh marang para sakabat , " Padha konen linggih panthan-panthan , kira-kira nyèket-nyèket . "
Para sakabat padha ngèstokaké dhawuh mau , kabèh wong dikon linggih .
Yésus nuli mundhut roti lima lan iwak loro mau , banjur tumenga ing langit , rotiné banjur diberkahi lan dicuwil-cuwil , sarta diparingaké marang para sakabat supaya didumaké marang wong akèh .
Kabèh padha mangan nganti wareg . Turahané diklumpukaké dadi rolas wakul .
Ing sawijining dina nalika Yésus pinuju ndedonga piyambakan , para sakabaté padha sowan ing ngarsané . Banjur padha didangu , " Wong akèh iku padha ngarani Aku iki sapa ? "
Atur wangsulané , " Yohanes Pambaptis . Wonten ugi ingkang mastani Élia , wonten malih ingkang mastani salah satunggaling nabi ing jaman kina ingkang sampun wungu . "
Yésus nuli ndangu marang para sakabat , " Lah yèn kowé , Aku iki kokarani sapa ? " Atur wangsulané Pétrus , " Mésias ingkang saking Allah . "
Banjur padha dipenging déning Yésus , supaya aja ngandhakaké bab iku marang sapa baé .
Yésus ngandika manèh , " Putraning Manungsa iku pinesthi nandhang sangsara akèh sarta katampik déning para pinituwa lan para pangareping imam apadéné para ahli Torèt , nuli disédani , lan ing telung dinané bakal kawungokaké . "
Kabèh banjur padha dipangandikani , " Saben wong kang kapéngin ngetutburi Aku , iku kudu nyingkur awaké dhéwé , saben dina manggul salibé lan ngetutaké Aku .
Sabab sapa baé kang arep nylametaké nyawané , iku bakal kélangan nyawané ; nanging sapa baé kang kélangan nyawané marga saka Aku , iku bakal nylametaké nyawané .
Apa gunané wong bisa ndarbèni donya iki kabèh , nanging njalari tiwas lan kapitunané awaké dhéwé ?
Awit sapa baé kang isin marga saka Aku lan pituturku , Putraning Manungsa iya bakal lingsem marga saka wong iku , bésuk menawa Panjenengané rawuh kanthi kamulyané piyambak , lan kamulyané Kang Rama sarta para malaékat kang suci .
Aku pitutur marang kowé : Satemené ing antarané wong kang ana ing kéné iki , ana kang bakal ora ngrasakaké pati , sadurungé padha nyumurupi Kratoning Allah . "
Kira-kira wolung dina sawisé paring piwulang mau kabèh , Yésus banjur minggah ing gunung arep ndedonga ; Pétrus , Yohanes lan Yakobus kadhawuhan ndhèrèk .
Kacarita , nalika Panjenengané ndedonga iku , pasuryané banjur malih , lan pangagemané dadi putih mancorong .
Tumuli ana priya loro padha imbal-pangandika karo Panjenengané , yaiku Musa lan Élia .
Sakaroné padha ngatingal ing sajroning kamulyan , sarta padha reraosan bab tujuané tindaké Yesus menyang ing Yérusalèm minangka ngrampungaké pakaryané .
Nalika samana Pétrus sakancané padha keturon ; bareng tangi padha weruh Yésus sajroning kamulyané , lan priya loro kang padha jumeneng cedhak Panjenengané .
Kocapa , bareng priya loro mau padha arep mundur saka ing ngarsané Yésus , Pétrus munjuk marang Yésus , " Guru , saiba saénipun menawi kita sami wonten ing papan ngriki . Mugi sapunika kawula dipun parengaken sami damel tarub tiga , satunggal kagem Panjenengan , satunggal kagem Musa , satunggalipun kagem Élia . " Nanging Pétrus ora mangerti apa kang diaturaké iku .
Sajroné Pétrus matur mangkono iku banjur ana méga teka ngayomi . Bareng padha kalimputan ing méga mau , wong-wong iku padha wedi .
Saka ing sajroné méga mau tumuli ana swara kaprungu mangkéné , " Iki Putraningsun , pilihaningsun , padha èstokna dhawuhé ! "
Nalika swara iku kaprungu , Yésus katingal piyambakan . Para sakabat padha nyimpen lelakon iku , lan nalika samana padha ora martakaké apa kang kadeleng mau marang sapa baé .
Ésuké , bareng padha mudhun saka ing gunung , ana wong akèh kang gumrudug sowan ing ngarsané Yésus .
Ana siji kang nguwuh , unjuké , " Guru , kawula nyuwun , mugi Panjenengan karsa mirsani anak kawula , jalaran laré punika anak kawula ontang-anting .
Saben-saben piyambakipun katempuh ing roh , lajeng dhadhakan njerit , nunten dipun ontang-antingaken ngantos muruh cangkemipun . Roh punika tanpa kèndel anggènipun nyiksa saha mèh mboten naté purun ngeculaken piyambakipun .
Kawula sampun nedha tulung dhateng para sakabat Panjenengan , supados nundhung roh punika , nanging sami mboten saged . "
Yésus banjur ngandika , " Hé , wong-wong kang ora pracaya lan kang keblinger , nganti pira lawasé anggonku kudu tetunggalan karo kowé lan nyabari kowé ? Anakmu gawanen mréné ! "
Lan nalika bocah mau marani Yésus , banjur dibanting déning sétané lan diontang-antingaké . Nanging roh jahat mau nuli didukani banget déning Yésus lan bocahé diwarasaké sarta dipasrahaké marang bapakné .
Nalika wong kab`eh isih padha ka'eraman awit saka sak`ehing pandamel'e , Y'esus tumuli ngandika marang para sakabat'e ,
" Rungokna lan gatèkna kabèh tembungku iki : Putraning Manungsa bakal diulungaké marang tanganing wong . "
Nanging para sakabat ora mangerti marang pangandika iku , amarga tegesé isih peteng tumrap wong iku kabèh , mulané ora bisa mudheng . Éwasamono padha ora wani miterang Panjenengané bab pangandika mau .
Kacarita para sakabat padha padudon bab sapa kang pinunjul saka ing antarané para sakabat mau .
Nanging Yésus ora kekilapan tumrap pikirané wong-wong iku . Jalaran saka iku banjur mundhut sawenèhé bocah cilik , diadegaké ing sandhingé ,
sarta ngandika marang para sakabaté , " Sapa baé kang nampani bocah iki ing sajroning asmaku , ateges Aku kang ditampani ; lan sapa baé kang nampani Aku , iku nampani Panjenengané kang ngutus Aku . Awit kang cilik dhéwé ing antaramu kabèh , iku kang gedhé dhéwé . "
Yohanes tumuli matur , " Guru , kawula sami sumerep tiyang nundhung sétan atas asma Panjenengan , lajeng kawula penging , amargi sanès patunggilan kita . "
Yésus banjur ngandika , " Aja kokpenggak , sabab sapa baé kang ora nyulayani marang kowé , iku ana ing pihakmu . "
Bareng wus cedhak wektuné karo anggoné bakal kasengkakaké menyang swarga , Yésus banjur adreng panggalihé arep tindak menyang Yérusalèm ,
Panjenengané tumuli ngutus wong sawatara , kang ndhisiki tindaké . Wong-wong mau padha mangkat , banjur padha lumebu ing salah sawijining désané wong Samaria arep nyawisaké samubarang kagem Panjenengané .
Nanging wong-wong Samaria padha ora gelem nampani rawuhé , amarga karsané bakal tindak menyang Yérusalèm .
Nalika sakabaté loro , yaiku Yakobus lan Yohanes , nyumurupi kang mangkono iku , banjur matur , " Gusti , punapa Panjenengan ngarsakaken supados kawula sami ndhatengaken latu saking langit , numpes tiyang-tiyang punika ? "
Nanging Yésus nuli nolèh ndukani sakabat-sakabat mau .
Banjur padha pindhah menyang désa liyané .
Nalika padha mbacutaké lakuné , ana ing tengah dalan iku ana wong kang matur marang Yésus , " Kawula badhé ngetut-wingking Panjenengan , dhatenga pundi kémawon tindak Panjenengan . "
Paring wangsulané Yésus , " Asu ajag padha duwé rong lan manuk padha duwé susuh , nanging Putraning Manungsa ora kagungan papan kagem nyèlèhaké mustakané . "
Banjur ngandika marang wong liyané , " Mèlua Aku . " Aturé wong mau , " Keparenga kawula késah ngubur bapak kawula rumiyin . "
Nanging pangandikané Yésus , " Cikbèn wong mati padha ngubur wong mati , nanging kowé iku lungaa , ngundhangna Kratoning Allah ana ing ngendi-endi . "
Lan ana liyané manèh kang matur , " Kawula badhé ngetut-wingking Panjenengan , Gusti , nanging keparenga kawula pamitan rumiyin dhateng brayat kawula . "
Nanging Yésus ngandika , " Saben wong kang wus nyekel waluku , mangka banjur nolèh marang kang ana ing buri , iku ora pantes tumrap Kratoning Allah . "
Sawusé iku Gusti netepaké wong pitung puluh manèh saka para murid liyané padha diutus ngloro-ngloro ndhisiki Panjenengané , menyang saben kutha lan panggonan kang bakal dirawuhi .
Kabèh padha dipangandikani , " Panèné pancèn gedhé , nanging sing derep mung sathithik . Mulané padha nyenyuwuna marang Kang Kagungan panèn , supaya karsa ngintunaké wong-wong kang derep ing panènan .
Padha mangkata , lah kowé padha dakutus kayadéné cempé menyang satengahé asu ajag .
Aja padha nggawa tas utawa kanthong uba-rampé tuwin trumpah , sarta sajroné ana ing dalan iku aja uluk-salam karo sapa baé .
Menawa kowé lumebu ing sawijining omah , padha ngucapa mangkéné dhisik : Tentrem-rahayu mugi wonten ing dalem ngriki .
Anadéné menawa ing kono tinemu putraning tentrem-rahayu , uluk-salammu bakal lestari ana ing kono . Nanging menawa ora , uluk-salammu bakal bali marang kowé .
Kowé tetepa ana ing kono , mangana lan ngombéa apa kang disuguhaké marang kowé , amarga wong nyambut-gawé iku wus samesthiné olèh pituwas . Aja ngolah-ngalih papan anggonmu nginep .
Lan menawa kowé lumebu ing sawijining kutha sarta ditampani ana ing kono , mangana apa kang disuguhaké marang kowé .
Wong kang padha lara ing kono warasna , apamanèh wong-wong padha tuturana : Kratoning Allah wus nyedhaki kowé .
Nanging menawa kowé lumebu ing sawijining kutha , mangka kowé ora ditampani , lungaa menyang dalan-dalan gedhé ing kutha iku sarta nguwuha mangkéné :
Dalasan bleduging kuthamu kang tumèmpèl ing sikilku padha dakketabaké ana ing ngarepmu , nanging sumurupa : Kratoning Allah wus cedhak .
Aku pitutur marang kowé : Ing dina iku Sodom bakal luwih ènthèng tanggungané katimbang karo kutha iku . "
" Bilai kowé Khorazim ! Bilai kowé Bétsaida ! Amarga saupama ing Tirus lan ing Sidon ana mukjijat-mukjijat kaya kang kelakon ana ing satengah-tengahmu , mesthi wus biyèn-biyèn wong-wong ing kono anggoné mratobat kalawan manganggo bagor lan linggih ing awu .
Nanging bésuk ing dinané pangadilan , tanggungané Tirus lan Sidon bakal luwih ènthèng katimbang karo tanggunganmu !
Apadéné kowé Kapèrnaum , apa kowé bakal kaluhuraké nganti sundhul ing langit ? Ora , kowé bakal kaudhunaké nganti tumeka ing teleng palimengan .
Sapa baé kang ngrungokaké kowé , iku ngrungokaké Aku lan sapa baé kang nampik marang kowé , iku nampik marang Aku . Mangka kang nampik marang Aku , iku nampik marang Panjenengané kang ngutus Aku . "
Kacarita murid pitung puluh mau padha bali kanthi bungah sarta padha munjuk , " Gusti , dalasan sétan-sétan sami nungkul dhateng kawula awit saking asma Panjenengan . "
Yésus banjur ngandika , " Aku pirsa sétan tiba saka ing langit kaya cumlèrèting kilat .
Lah kowé wus padha dakparingi pangwasa ngidaki ula lan kalajengking , tuwin ngalahaké kakuwataning mungsuh , satemah ora ana kang mbebayani tumrap kowé .
Nanging sanadyan mangkono , aja padha mbungahi marga saka roh-roh iku padha nungkul marang kowé , nanging padha bungaha marga jenengmu wus kacathet ana ing swarga . "
Ing nalika iku Yésus sukarena ing sajroning Roh Suci banjur matur , " Dhuh , Rama , Gustinipun langit kaliyan bumi . Kawula ngunjukaken genging panuwun , déné prakawis punika sadaya Paduka damel wados tumrap para tiyang wicaksana lan winasis , nanging Paduka lairaken dhateng laré alit . Inggih , Rama , Kawula saos panuwun wonten ing ngarsa Paduka , déné punika ingkang dados keparenging panggalih Paduka .
Samubarang kabèh wus kapasrahaké marang Aku déning Ramaku lan ora ana wong kang sumurup Kang Putra iku sapa , kajaba Kang Rama , mangkono uga Kang Rama iku sapa , kajaba Kang Putra lan wong kang kawedharan déning Kang Putra , marga saka keparenging panggalihé . "
Sawusé mangkono Yésus banjur minger mirsani para sakabaté sarta kanthi mirunggan dipangandikani , " Begja mripat kang ndeleng apa kang padha kokdeleng .
Amarga Aku pitutur marang kowé : Akèh nabi lan ratu kang kepéngin nyumurupi kang padha kokdeleng , nanging ora kelakon , sarta kang kepéngin ngrungokaké apa kang kokrungu , nanging ora bisa kelakon . "
Ing sawijining dina ana ahli Torèt ngadeg sumedya nyoba marang Yésus , aturé , " Guru , punapa ingkang kedah kula lampahi , supados angsal gesang langgeng ? "
Paring wangsulané Yésus , " Kang tinulis ing Torèt kepriyé ? Apa kang kokwaca ing kono ? "
Atur wangsulané wong iku , " Kowé tresnaa marang Pangéran , Allahmu , kalawan gumolonging atimu , kalawan gumolonging nyawamu sarta kalawan gumolonging kakuwatanmu , apadéné kalawan gumolonging budimu . Lan tresnaa marang sapepadhamu dikaya marang awakmu dhéwé . "
Pangandikané Yésus marang wong mau , " Wangsulanmu iku bener ; iku lakonana , temah kowé bakal urip . "
Nanging sarèhné wong mau arep mbeneraké awaké dhéwé , mulané banjur matur marang Yésus , " Lajeng ingkang dados sesami kula punika sinten ? "
Paring wangsulané Yésus , " Ana wong lumaku mudhun saka ing Yérusalèm menyang Yérikho ; iku tumiba ing tanganing para bégal , banjur ora mung diblèjèdi baé , nanging nganggo dipilara nganti setengah mati , nuli ditinggal .
Kapinujon ana imam kang liwat ing kono . Lan weruh wong mau , nanging terus lumaku baé , metu ing sabrangé dalan .
Mangkono uga wong Lèwi , kang lagi lelungan , satekané ing kono lan weruh wong mau , iya mung liwat baé , metu ing sabrangé dalan .
Tumuli ana wong Samaria , kang lagi lelungan uga liwat ing kono . Bareng weruh wong mau , trenyuh atiné marga saka welasé .
Wong mau banjur diparani , sawusé disoki lenga lan anggur , tatu-tatuné nuli diblebet , banjur ditunggangaké kuldiné dhéwé , digawa menyang panginepan sarta dirawat .
Ésuké kang duwé panginepan diwènèhi dhuwit rong dinar , sarta diweling : Tiyang punika karimatana , bab wragadipun , langkungipun saking samanten , kula ingkang badhé nglintoni , bénjing menawi kula wangsul .
Lah manut panemumu , wong telu iku sing endi kang dadi pepadhané wong kang dibégal mau ? "
Atur wangsulané , " Inggih tiyang ingkang nandukaken kawelasan dhateng piyambakipun punika . " Pangandikané Yésus , " Wus mundura , lan nglakonana mangkono uga ! "
Nalika tindaké Yésus lan para pandhèrèké tekan ing sawijining désa . Ing kono Panjenengané ditampi déning wong wadon kang aran Marta ana ing omahé .
Wong iku duwé sadulur wadon jenengé Maria , iku linggih cedhak ing sampéyané Gusti lan tansah ngrungokaké pangandikané ,
déné Marta répot banget anggoné leladi , mulané banjur marek sarta munjuk , " Gusti , punapa Panjenengan mboten manggalih , bilih sadhèrèk kawula négakaken kawula lelados piyambak ? Mila mugi kadhawuhana ngréncangi kawula . "
Nanging Gusti paring wangsulan , pangandikané , " Marta , Marta , kowé iku nyumelangaké lan mrihatinaké prakara akèh ,
mangka kang prelu iku mung siji . Déné Maria wus milih panduman kang becik dhéwé , kang ora bakal kajupuk déning sapa baé . "
Ing sawijining dina Yésus ndedonga ana ing sawenèhing panggonan ; bareng wus rampung , ana sakabaté siji kang munjuk , " Gusti , kawula mugi sami Panjenengan wulang ndedonga , sami kados ingkang dipun wulangaken déning Yohanes dhateng para muridipun . "
Yésus banjur paring wangsulan , pangandikané , " Menawa kowé padha ndedonga , munjuka mangkéné : Dhuh Rama , asma Paduka mugi kasucèkaken . Kraton Paduka mugi rawuh .
Kawula mugi sami kaparingan rejeki kawula sacekapipun ing saben dintenipun .
Saha mugi karsa ngapunten dosa kawula , awitdéné kawula inggih sami ngapunten dhateng saben tiyang ingkang kalepatan dhateng kawula . Punapa malih mugi kawula sampun ngantos sami katandukaken dhateng panggodha . "
Banjur padha dipangandikani manèh mangkéné , " Menawa panunggalanmu ing wayah tengah wengi menyang ing omahé mitrané lan kandha : Sadulur , mbok aku kokutangi roti telung iji baé .
Sabab ana mitraku kang lelungan mampir ing omahku , mangka aku ora duwé apa-apa , kang kena daksuguhaké .
Apa iya sing ana ing sajroning omah bakal mangsuli : Aja ngribedi aku , ta , lawangé wus dakkancing , aku lan anak-anakku wus padha mapan turu , aku ora bisa tangi ngladèni kowé .
Aku pitutur marang kowé : Sanadyan oraa tangi lan ngladèni , marga iku mitrané , nanging marga saka anggoné ora idhep isin iku , mesthi iya bakal banjur tangi , mènèhi apa kang dibutuhaké .
Mulané Aku pitutur ing kowé : Padha nyenyuwuna , temah bakal kaparingan ; padha ngupayaa , temah bakal olèh , padha thothok-thothoka , temah bakal kawenganan .
Amarga saben wong kang nyenyuwun , bakal tampa , lan kang golèk , bakal olèh , tuwin kang thothok-thothok , iku bakal kawenganan .
Endi ana kang jeneng bapa , dijaluki iwak anaké , mènèhi ula , kanggo ijolé iwak ?
Utawa , menawa njaluk endhog , apa iya banjur diwènèhi kalajengking ?
Dadi , yèn kowé , sanadyan ala , padha mangerti ing bab pawèwèh kang becik marang anak-anakmu , apamanèh Ramamu kang ana ing swarga mesthi bakal maringi Roh Suci marang kang padha nyenyuwun . "
Ing sawijining dina Yésus nundhung sétan kang marakaké bisu , saka ing sawenèhing wong . Bareng sétané wus metu , wongé bisa guneman . Wong akèh padha kaéraman .
Nanging ana sawenèh kang padha ngucap mangkéné , " Anggoné nundhung sétan iku nganggo pangwasané Béèlzebul panggedhéning para sétan . "
Lan ana manèh kang nyuwun pratandha saka swarga , kanggo nyoba marang Yésus .
Nanging Yésus ora kekilapan marang pikirané wong-wong mau , mulané banjur ngandika , " Saben kraton kang pecah , iku mesthi rusak , lan saben brayat kang wargané padha dredah , mesthi rusak .
Menawa Iblis iku uga dredah karo awaké dhéwé , kepriyé bisané lestari kratoné ?
Dadi , yèn Aku nundhung sétan iku nganggo pangwasané Béèlzebul , para muridmu anggoné nundhung nganggo pangwasané sapa ? Mulané iya iku kang bakal padha ngadili kowé .
Nanging menawa Aku nundhung sétan nganggo pangwasaning Allah , sayektiné Kratoning Allah wus rawuh ana ing satengahmu .
Menawa ana wong kang rosa sarta gegamané ganep kanggo ngreksa omahé dhéwé , barang darbèké bakal slamet .
Nanging menawa katekan wong kang luwih rosa , kang kalah rosa mau banjur ditempuh lan dikalahaké , sakèhing gegamané kang diandelaké bakal direbut , lan barang darbèké bakal diedum-edum dadi jarahan .
Sing sapa ora nyarujuki Aku , iku nglawan marang Aku sarta sing sapa ora nglumpukaké bebarengan karo Aku , iku mbuyaraké . "
" Samangsa roh jahat iku wus metu saka ing wong , banjur nglembara menyang papan-papan kang suwung kanggo manggon , nanging sarèhné ora olèh , nuli muni mangkéné : dakbalènané manèh omah kang wis daktinggal .
Banjur bali , omahé ketemu wis disaponi resik lan tumata becik .
Tumuli metu , lunga ngajak roh liyané cacahé pitu kang luwih jahat , sarta banjur padha mlebu lan manggon ana ing kono , satemah wong mau alané ngluwihi katimbang sadurungé . "
Nalika Yésus isih ngandika , ana wong wadon kang nguwuh marang Panjenengané saka ing satengahé wong akèh , unjuké , " Rahayu ibu ingkang sampun nggarbini saha ingkang nesepi Panjenengan . "
Nanging Yésus banjur ngandika , " Kang rahayu iku wong-wong kang padha ngrungokaké lan nggatèkaké pangandikaning Allah . "
Bareng wong akèh padha ngrubung Panjenengané , Yésus nuli ngandika , " Wong-wong ing jaman iki , iku ala , padha nyuwun pratandha , nanging ora bakal kaparingan kajaba mung pratandhané Yunus .
Sabab kayadéné Yunus anggoné dadi pratandha tumrap wong-wong ing kutha Niniwé , samono uga Putraning Manungsa iya bakal dadi pratandha tumrap wong-wong ing jaman iki .
Bésuk ing dinané pangadilan , ratu kang saka ing tanah Kidul iku bakal wungu bareng karo wong-wong jaman iki lan bakal ngadili wong-wong iku . Amarga ratu iki rawuh saka ing pungkasaning bumi arep mirengaké kawicaksanané Salomo , mangka satemené kang ana ing kéné iki ngungkuli Salomo .
Bésuk ing dina pangadilan , wong-wong ing Niniwé bakal padha tangi bebarengan karo wong-wong jaman iki , lan bakal ngadili wong-wong iki . Amarga wong-wong Niniwé iku bareng ngrungokaké pituturé Yunus banjur padha mratobat , mangka satemené kang ana ing kéné iki ngungkuli Yunus . "
" Ora ana wong nyumed lampu kang banjur disèlèhaké ing panggonan kang ndhelik utawa ditutupi genthong , nanging ditumpangaké ing cagak-lampu , supaya wong kabèh kang mlebu omah bisa ndeleng padhangé .
Mripatmu iku dadi lampuning badanmu . Menawa mripatmu becik , badanmu sakojur dadi padhang , nanging menawa mripatmu jahat , badanmu dadi peteng .
Mulané padha diwaspada , pepadhang kang ana ing kowé iku aja nganti dadi peteng .
Menawa badanmu sakojur padhang lan ora ana pérangané kang peteng , mesthi kabèh dadi padhang , iya kaya yèn kowé kena ing soroting lampu . "
Bareng Yésus wus rampung anggoné memulang , ana wong Farisi ngaturi dhahar ana ing omahé . Panjenengané iya banjur lumebet sarta lenggah dhahar .
Wong Farisi mau bareng weruh Yésus kok ora wijik dhisik sadurungé dhahar , dadi gumun .
Nanging Yésus banjur ngandika marang wong-wong mau , " Kowé para Farisi , kowé padha ngresiki jabaning tuwung lan pinggan , nanging ing jeromu kebak rampasan lan piala .
Hé , wong-wong bodho , Panjenengané kang nitahaké sisih jabané iku apa iya ora nitahaké njeroné ?
Mung baé isiné iku danakna , lah ing mengko sakabèhé bakal dadi resik tumrap kowé .
Nanging bilai kowé , hé , para Farisi , amarga kowé padha mbayar pra-sapuluhan saka godhong merdinah , inggu lan sawarnané jejanganan , nanging kowé padha nglirwakaké kaadilan lan katresnaning Allah . Prakara-prakara iku kudu dilakoni , tanpa nglirwakaké sing liyané .
Bilai kowé , hé , para Farisi , amarga ana ing papan pangibadah kowé padha seneng linggih ing ngarep lan seneng tampa pakurmatan ana ing pasar .
Bilai kowé , amarga kowé iku kayadéné kuburan kang tanpa tenger ; wong-wong kang lumaku ing sandhuwuré padha ora weruh . "
Tumuli ana sawijiné ahli Torèt kang mangsuli , aturé , " Guru , menawi Panjenengan ngandika makaten punika , ateges ugi ngrèmèhaken golongan kula . "
Nanging Panjenengané banjur mangsuli , pangandikané , " Kowé iya padha bilai , hé , para ahli Torèt , amarga kowé padha ngemoti wong kalawan momotan kang ora bisa kaangkat , nanging kowé dhéwé ora nganti ndumuk momotan iku nganggo drijimu siji baé .
Bilai kowé ; amarga kowé padha mbangun pasaréané para nabi , mangka leluhurmu dhéwé kang nyédani .
Dadiné kowé padha ngaku , yèn kowé padha mbeneraké pratingkahé leluhurmu , sabab leluhurmu iku padha nyédani para nabi mau , déné kowé padha mbangun pasaréané .
Mulané kawicaksananing Allah ngandika : Ingsun bakal ngutus para nabi lan para rasul , marang wong-wong iku , sarta panunggalané iku ana separo kang bakal dipatèni lan kang dianiaya .
Supaya tumrap wong-wong jaman iki katempuhna getihé sakèhé para nabi kang wus kawutahaké , wiwit nalika bumi katitahaké ,
wiwit saka getihé Habél nganti getihé Zakharia , kang kapatènan ana ing antarané misbyah lan Padalemaning Allah . Malah Aku pitutur marang kowé : Kabèh iku mau mesthi bakal katempuhaké marang wong-wong jaman iki .
Bilai kowé , hé , para ahli Torèt , amarga kowé wus padha njupuk kuncining kawruh ; kowé dhéwé ora lumebu , nanging wong kang arep lumebu padha kokalang-alangi . "
Bareng Yésus wus jengkar saka ing papan kono , para ahli Torèt lan para wong Farisi padha ngincim-incim marang Panjenengané lan ngebyuki Panjenengané kalawan pitakonan warna-warna ,
apadéné padha mbudidaya gawé pasangan kanggo nyepeng Panjenengané adhedhasar apa kang kapangandikakaké .
Nalika samana éwon wong akèhé kang padha nglumpuk , nganti padha suk-sukan . Yésus banjur paring piwulang , kang dhisik marang para sakabaté , pangandikané , " Padha diawas marang raginé para Farisi , yaiku bab lamising budiné .
Ora ana barang kang katutupan kang ora bakal kawiyak , lan ora ana barang kang kadhelikaké kang ora bakal kaweruhan .
Mulané apa kang kokkandhakaké ana ing petengan iku bakal kaprungu ana ing padhangan , sarta apa kang kokkandhakaké kalawan bisik-bisik ana ing kamar , iku bakal kawartakaké saka ing payon .
Aku pitutur marang kowé , hé , mitra-mitraku , aja wedi marang wong-wong kang bisa matèni badan , nanging sawisé mangkono ora bisa apa-apa manèh .
Kowé bakal padha daktuduhi , sapa kang kudu kokwedèni . Padha wedia marang Panjenengané , kang sawusé matèni iya kwasa nyemplungaké wong menyang naraka . Sabeneré Aku pitutur marang kowé : Iya Panjenengané iku kang kudu kokwedèni .
Manuk emprit lima rak mung payu rong dhuwit ? Éwasamono ora ana siji-sijia kang disupèkaké déning Allah ,
malah dalasan rambuté sirahmu iku wus diétung kabèh . Mulané aja padha wedi , sabab ajimu rak ngungkuli manuk emprit pirang-pirang .
Aku pitutur marang kowé : Saben wong kang ngakoni Aku ana ing sangareping wong , iku iya bakal diakoni déning Putraning Manungsa ana ing ngarepé para malaékating Allah .
Nanging sing sapa nyélaki Aku ana ngarepé wong , iya bakal disélaki ana ing ngarepané para malaékaté Allah .
Sing sapa ngucapaké tembung kang nglawan marang Putraning Manungsa , iku bakal diapura , nanging sing sapa nyenyamah marang Roh Suci , iku bakal ora diapura .
Menawa kowé padha diladèkaké marang ngarsané para pradataning agama ing dalem pamujan , utawa marang ngarsané para pamaréntah lan para kang ngasta pangwasa , aja padha sumelang , kepriyé anggonmu bakal mbélani awakmu lan apa kang kudu kokaturaké .
Amarga ing wektu iku uga Roh Suci bakal muruki kowé apa kang kudu kokaturaké . "
Tumuli ana wong panunggalané wong akèh iku kang matur marang Yésus , " Guru , Paduka mugi karsa ndhawuhi sadhèrèk kawula , supados andum warisan kaliyan kawula . "
Nanging Yésus ngandika marang wong mau , " Sadulur , sapa sing ngangkat Aku dadi hakim utawa dadi panengah ana ing antaramu ? "
Banjur ngandika marang wong akèh , " Padha diwaspada lan diprayitna tumrap sakèhing kamurkan , sabab sanadyan wong duwé bandha nganti akèh banget , uripé ora gumantung marang kasugihané iku . "
Sawusé mangkono banjur padha dipangandikani ngagem pasemon , mangkéné , " Ana wong sugih , pametuning palemahané akèh banget .
Banjur mikir : Kepriyé ya , rékané , aku ora duwé panggonan kanggo nyimpen pametu samono akèhé iku .
Tumuli kandha : ' Énaké mangkéné baé : lumbung-lumbungku dakbubrahané , banjur gawé kang luwih gedhé lan gandumku kabèh apadéné sakèhing barang-darbèkku daksimpené ana ing kono .
Sawusé iku nyawaku nuli dakkandhanané : Hé , nyawaku , kowé wus duwé bandha akèh banget , cukup kanggo urip pirang-pirang taun , mulané ngasoa , mangana , ngombéa lan seneng-senenga . "
Ananging dhawuhé Allah marang wong mau : Hé , wong kang bodho , bengi iki uga nyawanira bakal kapundhut saka ing sira . Lan apa kang wus sira cawisaké iku , arep kanggo sapa ?
Iya kaya mangkono iku kadadéané wong kang nglumpukaké bandha kanggo awaké dhéwé , mangka ora duwé kasugihan ana ing ngarsané Allah . "
Yésus banjur ngandika marang para sakabaté , " Mulané Aku pitutur marang kowé : Aja padha sumelang ing bab uripmu , apa kang bakal kokpangan , lan aja sumelang ing bab awakmu , apa kang bakal koksandhang .
Amarga urip iku ajiné ngungkuli pangan , lan badan iku ngungkuli sandhangan .
Padha delengen , manuk gagak iku ora padha nyebar lan ora derep apadéné ora duwé gudhang utawa lumbung , éwasemono padha diparingi pangan déning Allah . Ajimu rak banget anggoné ngungkuli manuk-manuk iku !
Sapa ta panunggalanmu kang marga saka sumelang bisa nambahi umuré saasta ?
Dadi yèn kowé ora bisa nindakaké bab kang sepélé baé iku , kepriyé déné kok nyumelangaké bab liya-liyané ?
Padha tamatna kembang bakung kaé , ora ngantih ora nenun , éwadéné Aku pitutur marang kowé : Salomo sajroné sagunging kaluhurané , pangagemané ora ngungkuli éndahé salah sijining kembang iku .
Dadi , yèn suket ing ara-ara , kang saiki isih ana , sésuk kabuwang ing geni , iku dipanganggoni déning Allah nganti kaya mangkono , saya manèh kowé , hé , wong kang cupet ing pangandel !
Mulané aja padha mrihatinaké apa kang bakal kokpangan lan kokombé sarta aja melang-melang .
Awit iku kabèh kang diupaya déning wong kang ora wanuh marang Allah . Ramamu rak ora kekilapan , yèn iku kabèh dadi kabutuhanmu .
Nanging Kratoning Allah iku padha upayanen , nuli kabèh iku mau bakal diwuwuhaké marang kowé .
Aja padha wedi , hé pepanthan cilik ! Amarga Ramamu wus kepareng maringaké Kraton iku marang kowé .
Barang darbèkmu dolana kabèh , banjur dedanaa ! Gawéa kanthong-kanthong kang ora bisa lawas , nglumpukna rajabrana ing swarga , kang ora bakal entèk , kang ora bakal katekanan maling sarta ora bakal karusak déning renget .
Amarga ing ngendi dunungé bandhamu , iya ing kono dununging atimu . "
" Lambungmu tetep sabukana lan lampumu tetepa murub .
Sarta kowé padha kayaa wong-wong kang nganti-anti rawuhé bendarané saka pahargyan mantèn , supaya menawa wis kondur lan thothok-thothok lawang , énggal bisa ngengani lawang .
Begja para abdi kang sarawuhé bendarané ketemu isih melèk . Aku pitutur marang kowé : Satemené bendara mau bakal ngagem sabuké , para abdiné banjur padha didhawuhi mangan bebarengan , sarta bendara mau kang bakal ngladèni .
Menawa rawuhé ing tengah wengi utawa ing wayah bangun ésuk mangka para abdi mau ketemu mangkono , begja wong-wong iku .
Nanging padha mangertia : Saupama kang duwé omah ngerti tekané maling jam pira , mesthi ora bakal ngenengaké baé omahé dibabah .
Mulané kowé kabèh padha tansah rumantia , awit rawuhé Putrané Manungsa iku ing wektu kang ora koknyana . "
Pétrus banjur munjuk , " Gusti , ingkang Panjenengan karsakaken kanthi pasemon punika punapa kawula sakanca , punapa inggih dhateng tiyang sadaya ? "
Paring wangsulané Gusti , " Sapa ta kang dadi pangruktining omah kang setya lan pinter , kang bakal diangkat déning bendarané dadi tetuwaning para abdi kang tinanggenah ngedum pangan marang para abdi kabèh ing wayah kang wus katemtokaké ?
Begja abdi kang ketemu nindakaké kuwajibané nalika bendarané rawuh .
Aku pitutur marang kowé : Satemené bendarané mau mesthi bakal ngangkat wong iku dadi abdi kang tinanggenah ngawasi sakèhing barang kagungané .
Nanging menawa abdi mau duwé gagasan mangkéné : Bendaraku kok ora rawuh-rawuh , banjur wiwit menthungi para abdi lanang lan wadon , sarta mangan lan ngombé nganti mendem ,
samangsa bendarané rawuh ing dina kang ora kanyana lan ing wayah kang ora disumurupi , mesthi wong mau bakal ditigas lan dipadhakaké karo wong kang ora setya .
Anadéné abdi kang ngerti marang karsané bendarané , mangka ora cecawis utawa ora nindakaké apa kang dikersakaké déning bendarané , iku bakal digebugi marambah-rambah .
Nanging kang ora ngerti marang karsané bendarané , mangka banjur nindakaké apa kang kagolong kena ing ukuman gebug , iku bakal tampa paukuman gebug , nanging ènthèng baé . Saben wong kang kaparingan akèh , iku bakal kapundhutan akèh , sarta kang dipracaya akèh , bakal kapundhutan luwih akèh manèh . "
" Tekaku iki saprelu nekakaké geni ing bumi lan sapira kang dakkarsakaké , geni iku wis murub !
Aku kudu kabaptis , lan sapira gedhéné kasusahaning atiku , sadurungé iku kelakon !
Apa pangiramu , tekaku ing bumi iki nggawa katentreman ? Ora , Aku pitutur marang kowé , dudu pirukun , nanging crah .
Amarga wiwit saiki wong lima kang tunggal saomah bakal crah , kang telu nglawan kang loro , kang loro nglawan kang telu .
Kabèh bakal padha crah , bapa karo anaké lanang , lan anak lanang karo bapakné , embok karo anaké wadon , lan anak wadon karo embokné , embok maratuwa karo mantuné wadon , lan mantu wadon karo embokné maratuwa . "
Ana manèh pangandikané Yésus marang wong akèh , " Menawa kowé padha weruh mendhung kandel ing sisih kulon , kowé banjur bisa kandha : Arep udan , lan tumuli iya kelakon mangkono .
Sarta menawa ana angin saka kidul , kowé banjur kandha : Mengko bakal panas banget , lan iku iya tumuli kelakon mangkono .
Hé , wong lamis , pratandhané bumi lan langit kowé padha bisa nitèni , yagéné kowé ora bisa nitik kaanané jaman iki ?
Lan manèh yagéné kowé padha ora netepaké dhéwé apa kang bener ?
Amarga , menawa kowé karo lawananmu padha arep ngadhep marang pamaréntah , ana ing dalan ngudia rukun karo wong mau , supaya kowé aja nganti diladèkaké marang hakim , lan hakim banjur masrahaké kowé marang pambantuné sarta pambantu iku tumuli nglebokaké kowé ing pakunjaran .
Aku pitutur marang kowé : Kowé ora bakal metu saka kono sadurungé kowé mbayar utangmu nganti lunas . "
Nalika samana ana wong sawatara kang padha sowan marang ngarsané Yésus ngaturi uninga bab wong-wong Galiléa kang padha kawutahaké getihé déning Pilatus , getihé dadi campur karo getih kurban kang diunjukaké déning wong-wong mau .
Yésus paring wangsulan , " Apa pangiramu wong-wong Galiléa mau luwih gedhé dosané katimbang karo dosané wong-wong Galiléa liyané kabèh , déné kataman lelakon kang kaya mangkono iku ?
' Ora ' , kandhaku marang kowé . Nanging menawa kowé ora padha mratobat , kowé kabèh bakal padha tiwas kanthi patrap mangkono .
Utawa manèh apa pangiramu wong wolulas kang padha mati kebrukan menara ing Siloam kaé kaluputané ngluwihi wong ing Yérusalèm liyané kabèh ?
' Ora ' , kandhaku marang kowé . Nanging menawa kowé kabèh padha ora mratobat , bakal tiwas kanthi patrap mangkono . "
Yésus banjur paring pasemon mangkéné , " Ana wong kang duwé wit anjir , kang katandur ing pakebonané anggur , banjur diparani digolèki wohé , nanging ora olèh .
Tumuli kandha marang kang nggarap kebon anggur iku : Delengen , iki wus telung taun anggonku teka nggolèki wohé , kok ora ana . Mulané tegoren baé wit iki ! Kanggo apa urip ana ing lemah kéné tanpa guna !
Atur wangsulané wong mau : Bendara , kajengipun gesang setaun malih , siti sakubengipun badhé kula paculi lan wit punika badhé kula rabuk .
Mbokmenawi taun ngajeng saged awoh ; menawi mboten , inggih lajeng kategora kémawon . "
Ing sawijining dina , pinuju dina Sabat , Yésus memulang ana ing papan pangibadah .
Ing kono ana wong wadon kang kapanjingan roh wus wolulas taun , satemah lara lan dadi wungkuk , ora bisa ngadeg jejeg .
Bareng Yésus pirsa wong mau , banjur ditimbali sarta dipangandikani mangkéné , " Hé , Bu , lelaramu wus ilang . "
Tumuli ditumpangi asta , lan sanalika iku uga wong wadon mau bisa ngadeg jejeg manèh lan banjur ngluhuraké asmané Allah .
Nanging pangarepé papan pangibadah iku nepsu , jalaran Yésus nyarasaké wong ing dina Sabat , banjur kandha marang wong akèh , " Ana dina enem sing kanggo nyambut-gawé . Mulané tekaa ing salah sijiné dina iku supaya diwarasaké , aja ing dina Sabat . "
Nanging Gusti paring wangsulan , pangandikané , " Hé , wong-wong lamis , apa panunggalanmu ing dina Sabat ora nguculi sapiné utawa kuldiné saka ing kandhang banjur digawa menyang pangombèn .
Wong wadon iki tedhak-turuné Abraham mangka wus wolulas taun lawasé kabanda déning Iblis , apa ora prelu diuculi bandané ing dina Sabat ? "
Nalika Panjenengané ngandika mangkono iku , kabèh kang nglawan padha kisinan , nanging wong akèh padha bungah awit saka sakèhé pandamel becik kang ngéram-éramaké kang wus katindakaké déning Panjenengané .
Yésus banjur ngandika , " Kratoné Allah iku upamané apa , lan kena dakupamakaké apa ?
Iku kena kaupamakaké wiji sawi , kang kajupuk lan kasebar déning wong ana ing pakebonané , banjur thukul lan dadi uwit , nganti manuk-manuk ing awang-awang padha nusuh ana ing pang-pangé . "
Lan pangandikané manèh mangkéné , " Kratoné Allah iku , kena dakupamakaké apa ?
Iku upamané kayadéné ragi kang dijupuk déning wong wadon lan dicampuraké ing glepung trigu patangpuluh liter , nganti kemrasukan kabèh . "
Yésus banjur ndlajahi kutha-kutha lan désa-désa karo memulang , lan banjur nglajengaké tindaké menyang Yérusalèm .
Tumuli ana wong kang munjuk mangkéné , " Gusti , tiyang ingkang kawilujengaken punika punapa namung sakedhik ? "
Paring wangsulané Yésus marang wong-wong kang ana ing kono , " Padha ngudiya lumebu ing lawang kang ciyut ! Sabab Aku pitutur marang kowé : Akèh wong kang ngudi lumebu , nanging ora bisa .
Menawa kang kagungan dalem wus jumeneng lan ngancing lawangé , lan kowé ngadeg ana ing jaba sarta wiwit dhodhog-dhodhog lawang kalawan matur : Gusti , kawula nyuwun kori ! Panjenengané bakal paring wangsulan mangkéné : Aku ora wanuh , kowé iku sapa ?
Kowé bakal matur : Kawula sampun naté sami nedha lan ngombé wonten ing ngarsa Panjenengan , sarta Panjenengan sampun paring piwulang wonten ing margi-margi ing kitha kawula .
Nanging Panjenengané bakal ngandika marang kowé : Aku ora wanuh , kowé iku wong ngendi , padha sumingkira saka ngarepku , hé wong kang padha gawé piala !
Ing kono bakal ana panangis lan keroting untu , malika kowé padha weruh Abraham lan Iskak sarta Yakub apadéné sakèhing nabi padha ana ing Kratoné Allah , mangka kowé dhéwé padha kabuwang ing jaba ,
sarta bakal ana wong kang padha teka saka ing wétan lan kulon tuwin saka ing lor lan kidul , padha bakal kembul bujana ana ing Kratoné Allah .
Lah satemené ana wong kang kari dhéwé bakal dadi kang kawitan , lan ana wong kang kawitan bakal dadi kang kari dhéwé . "
Ing nalika iku ana wong Farisi sawatara kang padha sowan lan matur marang Yésus , " Panjenengan kula aturi sumingkir saking ngriki , awit Hérodès ngangkah badhé nyédani Panjenengan . "
Paring wangsulané Yésus , " Padha lungaa , kandhaa marang asu wawar iku : Aku nundhungi sétan lan marasaké wong , ing dina iki lan sésuk , déné ing telung dinané Aku bakal wus rampung .
Nanging ing dina iki , lan sésuk tuwin suk embèn , Aku kudu nerusaké lakuku , amarga ora samesthiné kang jeneng nabi dipatèni ana ing sanjabané Yérusalèm .
Yérusalèm , Yérusalèm , kowé kang matèni para nabi lan mbenturi watu marang wong-wong kang padha diutus nemoni kowé . Wus makaping-kaping anggonku arep nglumpukaké anak-anakmu , padha kaya babon anggoné nglumpukaké kuthuk-kuthuké ana ing sangisoring swiwiné , nanging kowé ora gelem .
Lah omahmu bakal kapasrahaké suwung marang kowé . Nanging Aku pitutur marang kowé : Kowé bakal padha ora ndeleng Aku manèh nganti tumeka ing wektuné kowé padha kandha mangkéné : Binerkahana kang rawuh atas asmané Pangéran . "
Ing sawijining dina Sabat , Yésus rawuh ing omahé panggedhéné wong Farisi , arep dhahar ana ing kono . Wong kabèh kang ana ing kono padha maspadakaké Panjenengané kanthi temenan .
Ing kono ana wong lara busung ngadeg ing ngarsané .
Yésus banjur ngandika marang para ahli Torèt lan para Farisi mangkéné , " Marasaké wong ing dina Sabat iku kena apa ora ? "
Kabèh padha meneng baé . Panjenengané banjur ngasta tangané wong kang lara mau lan nyarasaké sarta ndhawuhi lunga .
Sawusé mangkono banjur ngandika marang wong-wong mau , " Sapa panunggalanmu , kang anaké utawa sapiné kecemplung ing sumur , ora banjur énggal-énggal nulungi dientasaké , sanadyan ing dina Sabat ? "
Wong-wong mau ora ana kang bisa ngaturi wangsulan .
Bareng Yésus pirsa tamu-tamu padha milih palinggihan ing ngarep dhéwé , banjur padha dipangandikani pasemon mangkéné ,
" Menawa kowé diulemi jagong mantèn , kowé aja linggih ing ngarep dhéwé , awit mbokmenawa kang duwé gawé wus ngulemi wong kang luwih kajèn katimbang karo kowé ,
supaya wong kang ngulemi kowé lan wong mau aja padha marani kowé lan kandha marang kowé : Kula aturi pindhah , palenggahan punika kagem sadhèrèk punika . Kowé banjur kapeksa ngalih linggih ing buri dhéwé kanthi wirang .
Mulané , menawa kowé diulemi , linggiha ing buri dhéwé . Mbokmenawa mengko sing duwé omah banjur marani lan kandha marang kowé : Sadhèrèk , mangga kula aturi lenggah ing ngajeng . Temahan kowé katon anggonmu kajèn ana ing ngarepané para dhayoh liyané kabèh .
Sabab sing sapa ngluhuraké awaké dhéwé , bakal kaasoraké , lan sing sapa ngasoraké awaké dhéwé bakal kaluhuraké . "
Yésus uga banjur ngandika marang wong kang ngaturi rawuh Panjenengané , " Menawa kowé nganakaké pésta ing wayah awan utawa bengi , kowé aja ngulemi mitra-mitramu , utawa sadulur-sadulurmu , utawa sanak-kadangmu utawa tangga-teparomu kang sugih-sugih , amarga iku bakal padha genti ngulemi kowé , dadi kowé wus olèh piwales .
Nanging , menawa kowé nganakaké pésta , ngulemana wong-wong kang mlarat , kang cacad , kang lumpuh lan kang wuta .
Yèn mangkono kowé bakal rahayu , amarga wong iku kabèh ora padha duwé kang dianggo males marang kowé . Déné kowé bakal tampa piwales bésuk ing dina tanginé para wong mursid . "
Krungu pangandika kang mangkono iku , ana tamu kang matur marang Yésus , " Rahayu tiyang ingkang sami badhé kasegah nedha wonten ing Kratoning Allah . "
Nanging Yésus ngandika marang wong mau , " Ana wong nganakaké pésta gedhèn lan ngulemi wong akèh .
Bareng wus ndungkap wayahé bujana , baturé dikongkon kandha marang wong kang padha diulemi : Sumangga sami karsaa rawuh , amargi sadayanipun sampun cumawis .
Nanging kabèh , mbaka siji , padha nyuwun ngapura . Wong kang kapisan matur mangkéné : Kula mentas tumbas pategilan , kula badhé ningali mrika , mila kula nyuwun pangapunten .
Wong liyané matur mangkéné : Kula mentas tumbas lembu gangsal rakit , kula badhé késah nyobi lembu-lembu punika , mila nyuwun pangapunten .
Wong liyané manèh matur : Kula saweg kémawon émah-émah , mila mboten saged sowan .
Batur mau banjur mulih ngaturaké iku kabèh marang bendarané . Kang duwé omah nepsu banget sarta kandha marang baturé : Énggal menyanga ing dalan-dalan lan lurung-lurungé kutha , wong mlarat , wong cacad , wong wuta lan wong lumpuh padha iriden mréné .
Baturé tumuli matur : Bendara , sadaya dhawuh panjenengan sampun kalampahan , éwasemanten papanipun taksih tirah .
Bendarané banjur kandha marang baturé : Menyanga ing lurung-lurung lan ing dalan-dalan cilik , wong-wong sing ana ing kono padha peksanen mlebu mréné , amarga omahku kudu kebak .
Awit aku pitutur marang kowé : Wong kang padha diulemi dhisik mau siji baé ora ana kang bakal ngrasakaké suguhanku . "
Nalika Yésus tindak kadhèrèkaké wong akèh gumrudug , Panjenengané tumolèh banjur ngandika marang wong-wong mau ,
" Menawa ana wong kang sowan ing ngarsaku , mangka ora sengit marang bapakné , ibuné , bojoné , anak-anaké , sadulur-saduluré lanang utawa wadon , malah uripé dhéwé pisan , iku ora bisa dadi muridku .
Sing sapa ora manggul salibé lan ngetut-buri Aku , iku ora bisa dadi muridku .
Sabab sapa ta panunggalanmu kang menawa arep ngadegaké menara , ora linggih dhisik ngétung-étung , apa dhuwité cukup kanggo ngragadi nganti sarampungé .
Supaya menawa wus rampung pondhasiné , mangka ora bisa mbacutaké , sakèhé wong kang weruh aja nganti padha ngécé ,
mangkéné : Wong iku wani ada-ada gegawéan , nanging kok ora bisa ngrampungaké !
Utawa , ratu ngendi sing menawa arep perang nglawan ratu liyané , ora lenggah dhisik prelu nimbang-nimbang , apa wadyabala sepuluh èwu iku cukup kanggo nglawan kang nekani kalawan nggawa bala rongpuluh èwu ?
Menawa ora , mesthi banjur utusan , mumpung mungsuh iku isih adoh , prelu nakokaké sarat-saraté bedhamèn .
Mangkono uga saben wong panunggalanmu , kang ora bisa ninggal sabarang darbèké kabèh , iku ora bisa dadi muridku .
Uyah iku pancèn migunani , nanging menawa ilang asiné , apa kang kanggo mulihaké rasa asiné ?
Wus ora ana gunané , kanggoa lemah utawa kanggoa rabuk , mung banjur dibuwang baé . Sing sapa duwé kuping kanggo ngrungokaké , ngrungokna ! "
Para juru-narik-pajeg lan wong dosa padha sowan ing ngarsané Yésus ngrungokaké piwulangé .
Para Farisi lan para ahli Torèt padha grundelan , pangucapé , " Wong iku kok nampani para wong dosa lan mangan bebarengan . "
Panjenengané banjur paring pasemon , mangkéné ,
" Sapa panunggalanmu , kang duwé wedhus satus , mangka ana siji sing ilang , apa ora banjur nggolèki sing ilang iku nganti saketemuné , sing sangang puluh sanga ditinggal ana ing ara-ara samun ?
Lan menawa wis ketemu , nuli dipanggul kalawan bungah ,
sarta satekané ing omahé , banjur ngundangi mitra-mitrané lan tangga-teparoné sarta padha dikandhani : Payo , padha bebarengan bungah-bungah karo aku , sabab wedhusku kang ilang wis ketemu .
Aku pitutur marang kowé : Iya kaya mangkono iku ing swarga bakal ana kabungahan gedhé marga ana wong dosa siji kang mratobat , ngluwihi kabungahan kang tumrap wong sangang puluh sanga kang ora usah mratobat . "
" Samono uga , endi ana wong wadon kang duwé dhuwit dirham sepuluh , mangka ilang siji , kok ora banjur nyumed damar lan nyaponi omahé , nggolèki njlimet nganti saketemuné ?
Lan menawa wis ketemu , banjur ngundangi mitra-mitrané lan tangga-teparoné sarta padha dikandhani mangkéné : Dhuwitku dirham kang ilang wus ketemu . Payo , padha bungah-bungah bebarengan karo aku .
Aku pitutur marang kowé : Samono uga para malaékaté Allah bakal padha bungah-bungah , jalaran ana wong dosa siji kang mratobat . "
Yésus ngandika manèh , " Ana wong duwé anak lanang loro .
Anak kang wuragil matur marang bapakné : Bapak , keparenga kula nyuwun sapéranganing barang darbé ingkang dados panduman kula . Bapakné iya banjur mbagé-mbagé barang darbèké , diwènèhaké marang sakaroné .
Let sawatara dina kang wuragil mau banjur ngedoli pandumané kabèh , sawusé mangkono nuli lunga menyang nagara kang adoh . Ana ing kana bandhané diebrèh-ebrèh dianggo nguja kekarepané nganti entèk kabèh .
Kapinujon ing tanah kono ana paceklik kang nggegirisi , wong anom mau banjur wiwit nandhang kacingkrangan .
Tumuli ngèngèr marang wong ing tanah kono , banjur dikon ngrumati babi-babiné ana ing pategalané .
Nuli kepéngin ngisèni wetengé kalawan ampas pakan babi iku , nanging ora ana wong kang gelem mènèhi .
Banjur ngrumangsani kaanané , temahan ngudarasa mangkéné : Buruhé bapakku pirang-pirang lan padha bisa mangan nganti turah-turah , mangka aku ana ing kéné bisa mati kaliren .
Aku dakmulih menyang ing dalemé bapakku lan matur : Bapak , kula sampun nglampahi dosa dhateng swarga lan dhateng Bapak ,
kula sampun mboten pantes kawastanan putranipun Bapak malih ; keparenga kula kadadosna berahipun Bapak kémawon .
Banjur ngadeg lan mulih marani bapakné . Nalika isih adoh , bapakné wus ngawasaké tekané , atiné trenyuh banget marga saka welasé . Tumuli diplayoni , banjur dirangkul lan diambungi .
Anaké matur : Bapak , kula sampun nglampahi dosa dhateng swarga tuwin dhateng Bapak . Kula sampun mboten pantes kawastanan putranipun Bapak malih .
Nanging bapakné préntah marang batur-baturé : Énggal jupukna jubah kang apik dhéwé , nuli enggokna , drijiné anggonana ali-ali lan sikilé anggonana trumpah .
Banjur njupuka pedhèt sing lemu , belèhen . Payo padha mangan lan seneng-seneng .
Sabab anakku iki wus mati , urip manèh , wis ilang , ketemu . Banjur padha wiwit sukan-sukan .
Nalika iku anaké pambarep lagi ana ing pategalan . Bareng mulih lan wus cedhak karo omahé , krungu swaraning tetabuhan lan wong kang padha tetembangan nganggo jejogèdan .
Banjur ngundang salah sawijining batur lan ditakoni , apa tegesé iku kabèh .
Aturé batur mau : Punika ingkang rayi rawuh , déné ingkang rama sampun dhawuh mragat pedhèt ingkang lema , amargi kepanggih malih kaliyan putranipun kanthi wilujeng .
Anak pambarep mau temah nepsu lan ora gelem lumebu ing omah . Bapakné nuli metu lan ngarih-arih .
Nanging diwangsuli mangkéné : Sampun mataun-taun anggèn kula ngladosi Bapak lan mboten naté nerak wewaleripun Bapak , nanging Bapak mboten naté maringi cempé satunggal kémawon , kanggé bingah-bingah kaliyan kanca-kanca kula .
Nanging sareng putranipun Bapak ingkang ngebrèh-ebrèh`raja-darbèkipun Bapak , kadamel mblunthah kaliyan sundel-sundel , saweg kémawon dhateng , Bapak lajeng mragat pedhèt ingkang lema kanggé piyambakipun .
Bapakné kandha : Anakku , enggèr , kowé iku salawasé urip bareng karo aku , lan apa saduwèkku iku duwèkmu .
Awaké dhéwé kabèh wus samesthiné kudu padha bungah-bungah lan seneng-seneng , jalaran adhimu wis mati urip manèh , wis ilang ketemu . "
Ana manèh pangandikané Yésus marang para muridé , " Ana wong sugih duwé juru-reksa-bandha , diwadulaké menawa ngawut-awut barang darbèké .
Mulané banjur diundang lan dikandhani mangkéné : Aku krungu apa bener tumindakmu kang kaya mangkono ? Mara , aku wènèhana palapuran tumrap rereksanmu , amarga kowé wus ora kena nerusaké pagawéanmu .
Juru-reksa-bandha mau nuli mikir : Gèk aku arep nyambut-gawé apa yèn aku nganti dipecat . Macul aku ora bisa , ngemis aku isin .
Iya , aku ngerti apa kang bakal daklakoni supaya menawa aku sida dipecat saka ing pagawéanku dadi juru-reksa-bandha , ana wong kang gelem nampa aku ing omahé .
Wong kang padha utang marang majikané padha diundangi siji-siji . Wong kang kapisan dikandhani mangkéné : Pira utangmu marang majikanku ?
Wangsulané : Lisah satus tong . Banjur dikandhani : Enya iki layang-utangmu . Linggiha , gawéa layang-utang liyané , saiki uga , kang muni : Sèket tong .
Wong kang kapindho ditakoni : Lah kowé utangmu pira ? Wangsulané wong mau : Gandum satus dhacin . Banjur dikandhani : Enya iki layang-utangmu . Gawéa layang-utang liyané , tulisen : Wolung puluh dhacin .
Majikané banjur ngalem marang juru-reksa-bandha kang ora jujur iku , marga saka anggoné duwé akal kang mangkono iku . Sabab para anaking jagat iki tumrap kang tunggal golongan , akalé ngluwihi para ahli-warising pepadhang .
Lan Aku pitutur marang kowé : Padha mbanguna memitran kalawan migunakaké Mamon kang ora jujur , supaya menawa Mamon mau wus ora bisa mitulungi kowé manèh , kowé banjur ditampani ana ing tarub kang langgeng . "
" Sapa kang tumemen tumrap prakara-prakara kang sepélé , iya tumemen ing prakara-prakara kang wigati . Lan sapa kang ora tumemen tumrap prakara-prakara kang sepélé , iku iya ora tumemen ing prakara-prakara kang wigati .
Dadi , menawa kowé ora kena dipracaya ing bab Mamon , kang ora jujur iku , sapa kang bakal mitayakaké bandha kang sayekti marang kowé ?
Lan menawa kowé ora kena dipracaya tumrap baranging liyan , sapa kang bakal pracaya marang barangmu ?
Ora ana batur kang bisa ngladèni bandara loro . Amarga menawa mangkono , mesthi bakal sengit marang kang siji lan tresna marang sijiné , utawa setya marang kang siji lan nyepèlèkaké marang sijiné . Ora bisa kowé ngawula marang Allah lan marang Mamon . "
Pangandika mau kabèh iya kaprungu déning para Farisi , kang padha mata-dhuwiten , satemah padha ngrèmèhaké Panjenengané .
Yésus banjur ngandika marang wong-wong mau , " Kowé padha mbeneraké awakmu dhéwé ana ing sangareping wong , nanging Allah nguningani isining atimu . Sabab apa kang dianggep pinunjul lan disenengi déning manungsa , iku dianggep asor sarta sinengitan déning Allah .
Angger-anggering Torèt lan kitab-kitabé para nabi iku kanggoné mung nganti jamané Yohanes . Wiwit wektu iku Kratoning Allah kaundhangaké lan saben wong mbudidaya sakatogé , kepéngin lumebu ing kono .
Ananging luwih gampang sirnané langit lan bumi , katimbang karo bataling titik siji baé kang ana ing angger-anggering Torèt .
Saben wong kang megat somahé , banjur rabi liyané , iku laku jina ; lan sapa kang ngrabèni wong wadon kang dipegat déning kang lanang mau , iku iya laku jina . "
" Ana wong sugih kang tansah manganggo jubah wungu lan kain kang alus , sarta saben dina asuka-rena kanthi méwah .
Lan ana wong ngemis jenengé Lazarus , awaké sakojur gudhigen ; nggléthak ana ing sacedhaké régoling omahé wong sugih mau ,
sarta kepéngin banget olèh gogrogan saka ing méjané wong sugih iku kanggo nambani luwéné . Nanging malah diparani asu-asu sing padha ndilati gudhigé .
Wong miskin mau banjur mati , nuli digawa déning para malaékat menyang pangkoné Abraham . Wong sugih mau iya mati , banjur dikubur .
Lan nalika wong sugih mau kang lagi nandhang sangsara ana ing sajroning teleng-palimengan iku tumenga , nuli weruh Abraham ana ing kadohan mangku Lazarus .
Banjur nguwuh-uwuh , aturé : Dhuh , Rama Abraham , mugi karsa paring kawelasan dhateng kula . Lazarus mugi kadhawuhan nyelupaken pucuking drijinipun ing toya , kanggé ngasrepaken ilat kula , amargi kula nandhang sangsara sanget wonten ing urubing latu punika .
Nanging Abraham mangsuli , pangandikané : Anggèr , élinga , yèn kowé wus tampa samubarang kang becik salawasé uripmu , nanging Lazarus tampa samubarang kang ora becik . Saiki wong iku tampa panglipur , déné kowé nandhang sangsara banget .
Kajaba saka iku ing antarané kowé lan aku karo Lazarus ana jurang kang ora kena diliwati , supaya wong ing kéné kang arep padha menyang panggonanmu utawa wong kang ana ing panggonanmu padha arep mréné , ora bisa .
Aturé wong mau : Manawi makaten , panyuwun kula , dhuh Rama , Lazarus mugi kadhawuhan dhateng griyanipun bapa kula ,
awit sadhèrèk kula taksih gangsal , supados sami kaèngetna kanthi saèstu , amrih ing bénjingipun sampun ngantos sami lumebet ing papan kasangsaran punika .
Nanging pangandikané Abraham : Iku wus padha nduwèni paseksiné Musa lan para nabi liyané . Iya iku kang kudu padha digatèkaké .
Aturé wong mau : Mboten , Rama , dèrèng cekap . Nanging manawi wonten tiyang pejah ingkang ndhatengi , tamtu sami badhé mratobat .
Pangandikané Abraham : Menawa ora padha nggatèkaké paseksiné Musa lan para nabi liyané , mesthi iya ora kena dikandhani , sanadyan kang ngandhani iku wong kang tangi saka ing antarané wong mati . "
Yésus ngandika marang para muridé , " Ora kena ora mesthi bakal ana panasaran , nanging bilai kang njalari anané panasaran iku .
Luwih becik menawa wong iku dikalungana watu panggilingan lan banjur dicemplungaké ing sagara , katimbang nasaraké wong kang isih ringkih pracayané iki .
Reksanen awakmu dhéwé ! Menawa sadulurmu duwé kaluputan welèhna ; menawa kaduwung , apuranen .
Saupama anggoné kaluputan marang kowé ngantia kaping pitu sadina lan kaping pitu uga anggoné marani kowé sarta pratéla : Aku kaduwung , iya kudu kokapura . "
Para rasul nuli munjuk marang Gusti , " Kawula mugi sami kaparingan kapitadosan ! "
Paring wangsulané Gusti , " Menawa kowé duwé pangandel sanadyan gedhéné mung sawiji sawi baé , lan yèn kowé banjur ngucap marang wit anjir iki : Rungkada , tumancepa ing sagara ; mesthi bakal nurut marang préntahmu iku . "
" Sapa panunggalanmu kang duwé batur , kang mluku utawa angon raja-kayané , saulihé saka pategalan apa banjur dikandhani : Ayo , endang mangan !
Apa ora malah kosok-baliné , dikandhani mangkéné : Aku cawisana mangan . Nganggoa sabuk lan ngladènana aku nganti sarampungé anggonku mangan lan ngombé . Lan sawusé iku kowé lagi kena mangan lan ngombé .
Apa batur mau banjur diwènèhi panarima , marga saka anggoné wis nglakoni apa kang dipréntahaké ?
Mangkono uga kowé . Menawa kowé wis nglakoni kabèh kang kapréntahaké marang kowé , kowé banjur padha matura : Kula sadaya punika namung abdi-abdi ingkang tanpa gina , amargi namung sami nindakaken punapa ingkang dados kuwajiban kula . "
Nalika tindak menyang Yérusalèm , Yésus miyos ing sauruting tapel-watesé Samaria lan Galiléa .
Bareng lumebet ing sawijining désa , ana wong lara kusta sepuluh sowan marang Panjenengané , nanging mung ngadeg kapara adoh ,
sarta padha nguwuh kanthi sora , unjuké , " Dhuh , Guru , kawula mugi sami Panjenengan welasi ! "
Panjenengané nuli mirsani wong-wong mau lan ngandika , " Kowé padha lungaa , awakmu priksakna marang para imam ! " Kocapa , sajroné padha lumaku iku , padha birat najisé .
Ana siji kang bareng weruh yèn wus waras , banjur bali ngluhuraké Allah kanthi swara sora .
Nuli nyungkemi sampéyané Yésus , ngunjukaké panuwun . Mangka iku wong Samaria .
Yésus banjur ngandika , " Apa mau ora wong sepuluh kang birat najisé ? Lah , kang sanga endi ?
Apa panunggalané iku ora ana kang bali ngluhuraké Allah , kajaba mung wong manca iki ? "
Banjur ngandika marang wong mau , " Ngadega , lungaa , pracayamu kang wus mitulungi kowé . "
Bareng wong Farisi padha matur pitakon bab bésuk kapan bakal rawuhé Kratoné Allah , Yésus nuli paring wangsulan , pangandikané , " Rawuhé Kratoning Allah iku tanpa pratandha-pratandha kang katon ,
sarta wong iya ora bisa kandha : Lah ana ing kéné , utawa ana ing kana ! Amarga satemené Kratoning Allah iku ana ing antaramu . "
Banjur ngandika marang para muridé , " Bakal tumeka ing wektuné , kowé padha kepéngin nyumurupi salah sijining dinané Putraning Manungsa , nanging ora bakal bisa nyumurupi .
Sarta wong bakal ngandhani kowé : Lah , ana ing kana ; lah ana ing kéné ! Kowé aja mrana lan aja kèlu .
Awitdéné kaya kilat anggoné gumebyar saka ing tepining langit ing sisih kéné tekan ing sisih kana , iya kaya mangkono uga Putraning Manungsa ana ing dina bakal rawuhé .
Nanging Panjenengané kudu nandhang sangsara akèh dhisik lan katampik déning wong-wong ing jaman iki .
Sarta kayadéné nalika jamané Nuh , iya kaya mangkono kaanané bésuk ing dina-dinané Putraning Manungsa .
Wong-wong padha mangan lan ngombé , padha omah-omah lan diomah-omahaké , nganti tumeka ing dinané Nuh lumebet ing prau ; banjur ana banjir gedhé , kang numpes wong kabèh .
Uga kaya kang kelakon nalika jamané Lut : wong-wong padha mangan lan ngombé , padha dol-tinuku , padha nenandur lan padha yeyasa .
Nanging ing dina oncaté Lut saka Sodom , banjur ana udan geni lan udan welirang saka ing langit , kang numpes wong kabèh .
Iya kaya mangkono bésuk kababaré ing dina Putraning Manungsa .
Sapa baé kang dina iku pinuju ana ing payon , mangka barang-barangé ana ing jero omah , aja mudhun njupuki ; mangkono uga kang lagi ana ing pategalan , aja mulih .
Élinga marang somahé Lut !
Sapa kang ngudi rumeksa marang nyawané , bakal kélangan nyawané , lan sapa kang kélangan nyawané , iku bakal nylametaké nyawané .
Aku pitutur marang kowé : Ing bengi iku bakal ana wong loro kang tunggal sapaturon , kang siji bakal kapulung , sijiné bakal katilar .
Ana wong wadon loro kang lagi padha nggiling gandum , kang siji bakal kapulung , sijiné bakal katilar . " [
Menawa ana wong loro ing pategalan , kang siji bakal kapulung , sijiné bakal katilar . ]
Para murid banjur padha munjuk marang Yésus , " Wonten ing pundi , Gusti ? " Paring wangsulané , " Ing ngendi ana bathang , iya ing kono manuk-manuk garudha bakal padha nglumpuk . "
Yésus paring pasemon marang para muridé , kang wosé supaya tansah padha ndedonga , aja nganti bosen .
Pangandikané , " Ing sawijining kutha ana hakim kang ora wedi marang Allah lan ora ngajèni marang wong .
Ing kutha kono ana randha kang pijer marani hakim mau lan matur : Panjenengan mugi paring kaadilan dhateng kula anggèn kula gadhah prakawis kaliyan lawan kula .
Hakim mau sawatara lawasé ora gelem nuruti karepé randha , nanging wasana banjur ngunandika mangkéné : Sanadyan aku ora wedi marang Allah lan ora ngajèni marang wong siji-sijia ,
mung baé sarèhné randha iki tansah gawé susahku , prayogané dakwènèhané kaadilan baé , supaya aja pijer teka lan wekasané ngamuk aku . "
Gusti banjur ngandika , " Padha gatèkna apa kang dikandhakaké déning hakim kang ambek sawenang-wenang iku !
Apa Allah ora bakal paring kaadilan marang para pepilihané kang rina-wengi padha sesambat marang Panjenengané ? Lan apa Panjenengané anggoné arep paring pitulungan disumenèkaké ?
Aku pitutur marang kowé : Panjenengané bakal énggal paring kaadilan . Nanging menawa Putraning Manungsa rawuh ana ing bumi , apa bakal isih manggih wong kang pracaya ? "
Marang wong sawatara kang nganggep awaké dhéwé sampurna sarta ngrèmèhaké marang wong liya , Panjenengané paring pasemon , mangkéné ,
" Ana wong loro padha mlebu ing Padaleman Suci arep ndedonga ; kang siji wong Farisi , sijiné juru-tagih-pajeg .
Wong Farisi iku ngadeg lan ndedonga sajroning atiné mangkéné : Dhuh Allah , kawula ngunjukaken genging panuwun wonten ing ngarsa Paduka , déné kawula mboten sami kaliyan tiyang-tiyang sanès , sanès rampog , sanès tiyang ingkang tumindak sawenang-wenang , sanès tiyang ingkang lampah jina saha mboten kados juru-tagih-pajeg punika .
Kawula siyam kaping kalih saminggu . Saking sadaya pamedal kawula , kawula pisungsungaken saprasedasanipun .
Kosok-baliné juru-tagih-pajeg iku mung ngadeg kepara adoh , malah tumenga marang langit baé ora wani , nanging mung ngelus dhadha sarta munjuk mangkéné : Dhuh Allah , kawula tiyang dosa mugi Paduka welasi .
Aku pitutur marang kowé : Wong iki mulih klawan kaanggep bener déning Allah , déné sijiné mau ora . Awit sing sapa ngluhuraké awaké dhéwé , bakal kaasoraké , déné kang ngasoraké awaké dhéwé , iku bakal kaluhuraké . "
Tumuli ana wong kang padha teka nyowanaké anak-anaké kang isih cilik marang ngarsané , supaya padha digepok ing astané . Sumurup kang mangkono iku para sakabaté padha nepsu marang wong-wong mau .
Nanging banjur padha ditimbali déning Yésus sarta padha dipangandikani , " Cikbèn bocah-bocah padha marani Aku , aja kokpenggak , sabab wong-wong kang kaya mangkono iku kang nduwèni Kratoning Allah .
Aku pitutur marang kowé : Satemené sing sapa anggoné nampani Kratoning Allah ora kaya bocah cilik , iku ora bakal lumebu ing kono . "
Kacarita ana sawenèhing panggedhé matur pitakon marang Yésus mangkéné , " Dhuh , Guru ingkang utami , punapa ingkang kedah kula lampahi , amrih angsal gesang langgeng ? "
Paring wangsulané Yésus , " Yagéné kowé ngarani Aku utama ? Ora ana wong siji baé kang utama kajaba mung Allah piyambak .
Mesthiné kowé wus nyumurupi kabèh pepakoné Allah : Sira aja laku jina , aja mematèni , aja nyenyolong , aja ngucapaké paseksi goroh , ngajènana bapa biyungira . "
Unjuké wong mau , " Punika sadaya sampun kula lampahi wiwit anèm mila . "
Midhanget kang mangkono iku Yésus banjur ngandika , " Isih ana siji kang kudu koklakoni : Kabèh barang darbèkmu edolana lan dum-dumna marang wong-wong miskin , temah kowé bakal duwé bandha ana ing swarga , nuli mrénéa , mèlua Aku . "
Bareng wong mau krungu pangandika iku , banjur sedhih , amarga sugih banget .
Banjur dipirsani déning Yésus sarta dipangandikani , " Pancèn angèl banget tumraping wong sugih bandha , bisané lumebu ing Kratoning Allah .
Amarga luwih gampang unta nlusup ing bolonganing dom , katimbang karo wong sugih lumebu ing Kratoning Allah . "
Wong-wong kang padha krungu padha ngucap , " Yèn mangkono , sapa kang bisa olèh karahayon ? "
Pangandikané Yésus , " Apa kang mokal tumraping manungsa , iku ora mokal tumraping Allah . "
Pétrus munjuk , " Kawula punika sampun sami nilar sadaya gadhahan kawula lajeng ndhèrèk Paduka . "
Pangandikané Yésus , " Aku pitutur marang kowé , satemené saben wong kang marga saka Kratoning Allah ninggal omahé , bojoné utawa saduluré , wong tuwané utawa anak-anaké ,
iku bakal tampa piwales tikel-matikel , ing jaman saiki uga , lan ing jaman kang bakal kelakon bakal tampa urip langgeng . "
Yésus banjur nimbali sakabaté rolas sarta dipangandikani mangkéné , " Saiki Aku kabèh padha menyang Yérusalèm lan kabèh kang katulisan déning para nabi tumrap Putraning Manungsa , iku bakal kayektènan .
Sabab Panjenengané bakal dipasrahaké marang bangsa-bangsa kang ora wanuh marang Allah , dipoyoki , disiya-siya lan diidoni ,
sarta dipecuti banjur disédani , lan ing telung dinané bakal wungu . "
Nanging para sakabat padha ora mangerti babar pisan bab iku kabèh ; padha kesamaran sarta padha ora nyandhak marang isining pangandika mau .
Bareng tindaké Yésus wus mèh tekan Yèrikho , ana wong wuta linggih ing pinggir dalan , ngemis .
Nalika krungu wong akèh padha liwat , wong mau takon , " Apa iku ? "
Ana wong kang mangsuli , " Yésus kang saka Nazarèt langkung . "
Wong wuta iku banjur nywara sora , " Dhuh , Yésus , Putranipun Daud , kawula mugi Panjenengan welasi ! "
Wong-wong kang padha lumaku ing ngarep padha ngélikaké wong mau , dikon meneng . Nanging pambengoké malah saya seru , " Dhuh , Putranipun Daud , kawula mugi Panjenengan welasi ! "
Yésus banjur kèndel lan dhawuh nyowanaké wong mau . Bareng wus ana ing ngarsané , Yésus ndangu ,
" Karepmu dakkapakaké ? " Unjuké , " Dhuh , Gusti , kawula nyuwun sageda sumerep . "
Yésus nuli ngandika marang wong iku , " Bisaa weruh ! Pangandelmu kang mitulungi kowé . "
Sanalika iku uga wong mau bisa weruh , banjur ndhèrèkaké tindaké Yésus kambi ngluhuraké Allah . Kabèh wong kang padha nyumurupi lelakon iku padha saos puji marang Allah .
Yésus banjur lumebet ing Yèrikho lan tindak nratas kutha kono .
Ing kono ana wong aran Zakhéus , juru-tagih-pajeg kang sugih .
Wong mau ngudi bisané ndeleng Yésus iku kaya apa , nanging ora bisa marga kaling-kalingan wong akèh , jalaran saka cendhèking dedegé .
Mulané banjur lumayu ndhisiki wong akèh , nuli mènèk wit anjir supaya bisa ndeleng Yésus , kang bakal miyos kono .
Nalika tindaké Yésus tekan panggonan kono , banjur tumenga lan ngandika , " Zakhéus , énggal mudhuna , amarga dina iki Aku prelu lerem ana ing omahmu . "
Zakhéus énggal-énggal mudhun lan nampi Yésus kanthi bungah .
Nanging wong kabèh kang weruh padha kedumelan , pangucapé , " Kok karsa lerem ana ing omahé wong dosa . "
Nanging Zakhéus banjur ngadeg lan munjuk marang Gusti , " Gusti , sabarang gadhahan kawula , ingkang sapalih badhé kawula sukakaken dhateng tiyang miskin sarta manawi wonten tiyang ingkang sakinten kawula peres , bandha peresan wau badhé kawula wangsulaken tikel sekawan . "
Pangandikané Yésus , " Ing dina iki brayat kéné katekan karahayon , amarga wong iki iya tedhaké Abraham .
Sabab Putraning Manungsa iku rawuhé prelu nggolèki lan mitulungi rahayu wong kang ketriwal . "
Yésus banjur paring pasemon marang wong kang padha ngrungokaké pangandikané , sabab tindaké wus cedhak kutha Yérusalèm sarta panyanané wong-wong mau yèn Kratoning Allah bakal énggal kababar .
Panjenengané banjur ngandika , " Ana priyagung tindak menyang sawijining negara kang adoh , panjenengané bakal kajumenengaké raja ana ing kana , sawisé iku nuli kondur .
Banjur nimbali abdiné sapuluh , padha kapasrahan dhuwit sapuluh mina , pangandikané : Dhuwit iki anggonen dagang nganti tumeka sakondurku .
Nanging panjenengané iku disengiti déning wong-wong ing negarané , mulané tumuli padha nusuli kongkonan , padha dikon munjuk : Kawula sami mboten trimah , manawi tiyang punika jumeneng raja , ngerèh kawula sadaya .
Kacarita nalika panjenengané kondur , sawusé kajumenengaké raja , banjur dhawuh nimbali para abdiné , kang padha dipasrahi dhuwit , awit kepéngin nguningani bebathèné siji-siji anggoné laku dagang .
Wong kang kapisan séba lan munjuk : Gusti , arta panjenengan samina angsal bathi sadasa mina .
Pangandikané bendarané : Apik banget pagawéanira , hé , abdi kang becik . Sarèhné sira wus tumemen ing bab kang sepélé mulané sira sunparéngaké ngwasani kutha sapuluh .
Nuli kang kapindho séba sarta munjuk : Gusti , arta panjenengan samina angsal bathi gangsal mina .
Pangandikané marang wong iku : Déné sira ngwasanana kutha lima .
Abdi kang katelu séba lan munjuk : Gusti , lah punika arta panjenengan samina , kawula simpen , kawula bundheli ing kacu .
Awit kula ajrih dhateng panjenengan . Amargi panjenengan punika kereng , karsa mundhut ingkang sanès kagungan panjenengan , punapa déné ngundhuh ingkang sanès sebaran panjenengan .
Pangandikané marang wong mau : Hé , abdi kang ala , sira bakal dakadili manut ujarira dhéwé . Sira wus ngerti , menawa aku iki wong kang kereng , kang njupuk kang dudu duwèkku , sarta ngundhuh kang dudu sebaranku .
Yèn mangkono , yagéné dhuwitku ora kokpasrahaké marang wong kang nglakokaké dhuwit , supaya sakondurku kenaa dakpundhut dalah saanakané .
Banjur ngandika marang wong-wong kang ana ing kono : Jupuken dhuwit samina iku , wènèhna marang kang nggawa sapuluh mina .
Unjuké wong-wong mau : Gusti , piyambakipun sampun mbekta sadasa mina .
Paring wangsulané : Aku pitutur marang kowé , saben wong kang duwé , bakal kaparingan , nanging kang ora duwé , bakal kapundhutan , malah iya kang diduwèni pisan .
Nanging kabèh satruku iki , kang padha ora seneng menawa aku jumeneng rajané , iku padha ladèkna mréné , padha patènana ana ing ngarepku . "
Sawusé ngandika mangkono , Yésus banjur tindak ngrumiyini wong-wong mau , menyang Yérusalèm .
Bareng wus cedhak désa Bètfagé lan Bètania kang dumunung ing gunung kang aran Gunung Zaitun , Yésus nuli ngutus sakabaté loro
kalawan kaparingan piweling mangkéné , " Padha menyanga ing désa ing ngarep kaé . Salebumu ing kono , kowé bakal mrangguli belo kuldi cancangan , kang durung tau ditunggangi ing wong . Iku uculana lan gawanen mréné .
Lan menawa ana wong kang takon marang kowé : Punapaa kok panjenengan uculi , wangsulana mangkéné : Gusti ingkang ngarsakaken . "
Kang kautus banjur padha mangkat lan tinemuné kaya sapangandikané Yésus mau .
Nalika lagi padha nguculi kuldi mau , wong kang duwé kuldi padha ngaruh-aruhi , " Kénging punapa kuldinipun kok sampéyan uculi ? "
Wangsulané kang kautus , " Gusti ingkang ngarsakaken . "
Kuldiné tumuli dituntun menyang ngarsané Yésus , banjur dilarabi jubahé , Yésus nuli dibantu anggoné nitih belo iku .
Sasuwéné tindak , para sakabaté padha njèrèng jubahé ana ing dalan kang dilangkungi .
Bareng cedhak karo Yérusalèm , ana ing dalan kang mudhun saka Gunung Zaitun , sakèhé murid kang ndhèrèkaké tindaké padha wiwit giyak-giyak lan memuji marang Allah kanthi swara cetha marga saka anané mukjijat-mukjijat , kang wus padha dideleng .
Mangkéné pangucapé , " Binerkahana Sang Raja ingkang rawuh atas asmaning Pangéran , tentrem-rahayu wonten ing swarga , saha kamulyan wonten ing ngaluhur ! "
Ana wong Farisi sawatara kang awor karo wong akèh , iku matur marang Yésus , " Guru , Panjenengan mugi karsa ndukani para murid panjenengan punika . "
Paring wangsulané , " Aku pitutur marang kowé : Menawa wong-wong iku padha meneng , watu-watu iki bakal padha nywara sora . "
Bareng tindaké wis saya cedhak lan pirsa kutha iku banjur muwun ,
Pangandikané , " Adhuh , iba beciké menawa ing dina iki uga kowé nyumurupi apa kang prelu kanggo tentrem-rahayumu ! Nanging ing saikiné bab iku sinamar tumrap mripatmu .
Sabab bakal tumeka wektuné , mungsuhmu padha makuwon ing saubengmu , sarta ngepung lan ngrampid kowé saka ing ngendi-endi .
Kowé bakal kagempur nganti wrata karo lemah , bareng karo anak-anakmu , sarta mungsuhmu ora bakal nglestarèkaké watu siji baé kang tumumpang ing watu liyané ing tembokmu , awit kowé ora nyumurupi wayahé anggoné Allah nuwèni kowé . "
Yésus banjur lumebet ing Padaleman Suci , wong kang padha dodolan ana ing kono padha ditundhungi kabèh ,
padha dipangandikani mangkéné , " Ana tulisan : Padalemaningsun iku dalem pamujan , kok kadadèkaké guwaning bégal . "
Saben dina Panjenengané memulang ana ing Padaleman Suci . Para pangareping imam lan para ahli Torèt apadéné para panggedhèning bangsa Israèl padha ngudi nyirnakaké Panjenengané ,
nanging padha ora ngerti patrapé kepriyé , amarga wong kabèh padha tansah kepranan marang Panjenengané sarta padha kepéngin ngrungokaké piwulangé .
Ing sawijining dina nalika Yésus pinuju memulang marang wong akèh ana ing Padaleman Suci sarta martakaké Injil , para pangareping imam , para ahli Torèt lan para pinituwa padha sowan ing ngarsané ,
tuwin munjuk marang Yésus , " Kula sami kapangandikanana , menggah anggèn Panjenengan nindakaken samukawis sadaya punika kanthi pangwaos punapa , saha sinten ingkang maringi pangwaos punika dhateng Panjenengan ? "
Paring wangsulané Yésus , " Aku iya arep takon saprakara marang kowé . Aku kandhanana :
Pambaptisé Yohanes iku saka swarga apa saka manungsa ? "
Wong-wong mau banjur padha rembugan , ujaré , " Menawa aku padha kandha : Saka swarga , wong iku mesthi kandha : Yagéné kowé padha ora nganggep ?
Nanging yèn aku padha kandha : Saka manungsa , wong-wong mesthi bakal padha mbenturi nganggo watu marang kita , amarga padha yakin , yèn Yohanes iku nabi . "
Nuli padha matur , yèn padha ora mangerti saka ngendi baptisané iku .
Yésus banjur ngandika , " Yèn mangkono Aku iya ora gelem kandha marang kowé , kalawan pangwasa kang endi anggonku nglakoni samubarang kabèh iku . "
Yésus banjur paring pasemon mangkéné marang wong akèh , " Ana wong gawé pakebonan anggur , nuli diséwakaké marang wong-wong tani , banjur lelungan menyang papan kang adoh nganti sawatara lawasé .
Bareng wus tumeka ing mangsané , tumuli kongkonan abdi siji nemoni wong-wong mau , padha dikon ngladèkaké pandumaning pametuné pakebonan . Nanging abdi iku banjur digebugi déning wong-wong tani mau , lan dikon bali nglenthung .
Sawusé mangkono wong iku kongkonan batur liyané , nanging iku iya digebugi lan diwirang-wirangaké déning para wong tani mau lan dikon bali nglenthung .
Sabanjuré nuli kongkonan manèh kang kaping teluné , nanging iku iya ditatoni déning wong-wong mau sarta tumuli diuncalaké menyang sanjabaning kebon .
Kang duwé pakebonan banjur kandha mangkéné : Apa kang kudu daktindakaké ? Dakkongkonan anakku kang kinasih , mesthi bakal diéringi .
Nanging bareng wong-wong tani iku weruh anaké mau , banjur padha rembugan : Iku ahli-warisé , ayo dipatèni baé , supaya warisané dadi duwèk kita kabèh .
Anaké mau banjur diuncalaké menyang sanjabaning pakebonan anggur sarta banjur dipatèni . Saiki apa kang bakal dilakoni déning kang duwé pakebonan anggur iku tumrap wong-wong mau ?
Kang duwé pakebonan bakal teka lan nyirnakaké wong-wong tani mau sarta keboné anggur banjur diséwakaké marang wong-wong liyané . " Krungu kang mangkono iku wong-wong mau banjur kandha , " Aja pisan-pisan nganti kelakon mangkono ! "
Nanging Yésus tumuli mirsani marang wong-wong iku lan ngandika , " Menawa mangkono apa tegésé nas iki : Watu kang tinampik déning para juru gawé omah , iya iku kang wus dadi watu pojokan .
Sapa baé kang tiba ing watu iku , bakal ajur mumur , lan sapa baé kang ketiban , bakal remuk . "
Para ahli Torèt lan para pangareping imam banjur padha ngudi nyepeng Panjenengané sanalika iku uga , amarga padha mangerti , yèn wong-wong iku kang dikarsakaké ana ing pasemon mau , nanging padha wedi marang wong akèh .
Marga saka iku para ahli Torèt lan pangarepé imam-imam padha tansah maspadakaké marang Yésus . Banjur ngutus telik sandi kang éthok-éthok dadi wong mursid , supaya padha njiret Panjenengané sarana pitakonan , temah bisa ngladèkaké Panjenengané marang wewenang lan pangwasané gubernur .
Wong-wong mau padha ngaturaké pitakonan marang Panjenengané mangkéné , " Guru , kula sami mangertos , bilih sadaya pangandika tuwin piwulang Panjenengan punika leres sarta bilih Panjenengan mboten pados pangalembana , nanging kalayan temen-temen mulangaken margining Allah .
Kula sami kepareng ngaturaken pajeg dhateng Kaisar punapa mboten ? "
Nanging Yésus ora kekilapan marang kaculikané wong-wong mau , mulané banjur ngandika ,
" Aku tuduhana dhuwit dinar . Iki gambaré sapa lan iki tulisané sapa ? " Atur wangsulané kang kadangu , " Gambar lan seratanipun Kaisar . "
Yésus nuli ngandika , " Yèn mangkono , Kaisar caosana apa kang wajib kokcaosaké marang Kaisar , lan marang Allah apa kang wajib kokcaosaké marang Allah . "
Dadiné wong-wong ora bisa njiret krana pangandikané ana ing ngarepé wong akéh . Wong-wong mau padha kaéraman krungu paring wangsulané iku lan banjur padha meneng .
Nuli ana wong Saduki sawatara , yaiku kang ora ngakoni anané patangèn , padha sowan ing ngarsané Yésus lan matur pitakon marang Panjenengané ,
" Guru , Musa paring dhawuh dhateng kula sadaya makaten : Menawa ana wong kang duwé sadulur lanang , tilar donya , mangka somahé isih urip , nanging ora tinggal anak , saduluré mau wajib ngrabèni somahé iku , supaya bisa nukulaké turun kanggo kang wus tilar donya mau .
Kalampahan wonten sadhèrèk jaler pitu , ingkang angka satunggal émah-émah , wusana lajeng tilar donya mboten tilar anak .
Tiyang èstri wau lajeng karabi déning ingkang angka kalih ,
lajeng déning ingkang angka tiga , tuwin makaten salajengipun , urut-urutan karabi déning sadhèrèk pitu wau , nanging sadaya sami tilar donya mboten tilar anak .
Wekasanipun tiyang èstri punika inggih tilar donya .
Lah sapunika kadospundi tiyang èstri punika , bénjing ing dinten patangèn , lajeng sinten ingkang dados sémahipun , amargi pitu-pitunipun sami naté dados sémahipun ? "
Yésus nuli paring wangsulan , pangandikané , " Wong-wong ing donya iki , padha omah-omah lan diomah-omahaké ,
nanging wong-wong kang padha kaanggep pantes tampa panduman ana ing donya liyané iku , lan ana ing patangèn saka ing antarané wong mati , iku bakal ora omah-omah lan ora diomah-omahaké .
Sabab padha ora bisa mati manèh ; kaanané kaya para malaékat sarta padha dadi putraning Allah , awit wus padha katangèkaké .
Anadéné mungguh tanginé wong mati iku , Musa iya wus mratélakaké ana ing sajroning carita bab grumbul eri , anggoné nyebut Pangéran : Allahé Abraham , Allahé Ishak , tuwin Allahé Yakub .
Panjenengané iku dudu Allahé wong mati , nanging Allahé wong urip , awit kang ana ing ngarsané kabèh iku wong urip . "
Krungu pangandika kang mangkono iku banjur ana ahli Torèt sawatara matur , " Guru , paring wangsulan Panjenengan punika kasinggihan sanget . "
Awit wong-wong mau wus padha ora wani matur pitakon apa-apa manèh marang Yésus .
Yésus banjur ndangu marang wong-wong mau , " Kepriyé déné wong kok bisa ngarani Mésias iku tedhaké Daud ,
mangka Daud piyambak ana ing Kitab Masmur ngandika mangkéné : Dhawuhé Pangéran marang Gustiku : Sira lenggaha ana ing tengeningsun ,
nganti tumeka mungsuhira wus padha Ingsun dadèkaké ancik-anciking talapakanira .
Dadi Daud nyebut Panjenengané , ' Gusti ' , kepriyé déné uga dadi tedhaké ? "
Nalika wong kabèh padha ngrungokaké , Yésus banjur ngandika marang para sakabaté ,
" Padha ngawékanana para ahli Torèt , kang padha seneng mlaku-mlaku nganggo jubah landhung lan seneng tampa pakurmatan ana ing pasar sarta seneng linggih ing ngarep dhéwé ana ing papan pangibadah lan ing papan kang ingajènan ana ing pahargyan ,
kang padha mangan omahé randha-randha nganti entèk , sarta kang nasaraké wong kalawan donga kang dawa-dawa . Wong iku mesthi bakal tampa paukuman kang luwih abot . "
Bareng Yésus tumenga , pirsa wong-wong sugih padha nglebokaké pisungsungé ana ing pethi pisungsung .
Tumuli iya mirsani randha miskin kang nglebokaké pisungsung rong kèpèng .
Banjur ngandika , " Aku pitutur marang kowé : Satemené kang dipisungsungaké randha miskin iku luwih akèh katimbang wong kabèh iku .
Amarga wong-wong kabèh iku ngaturaké pisungsung saka kasugihané , nanging randha iki ngaturaké saka ing kamiskinané , malah nyaosaké sakèhing darbèké kang kanggo uripé . "
Bareng ana wong sawatara kang padha rembugan bab Padaleman Suci lan padha ngalem déné nganggo rinengga ing watu-watu kang éndah sarta barang pisungsung warna-warna , Yésus banjur ngandika ,
" Apa kang padha kokdeleng iku - bakal tekan wektuné ora ana watu siji baé kang lestari tumumpang ing watu liyané ; kabèh bakal padha karubuhaké . "
Wong-wong mau banjur padha matur pitakon , " Guru , bénjing punapa kelampahanipun punika ? Saha punapa ngalamatipun manawi punika badhé kelampahan ? "
Paring wangsulané , " Padha diwaspada , supaya kowé aja nganti disasaraké . Amarga bakal ana wong akèh kang padha teka nganggo jenengku lan kandha : Iya aku iki Panjenengané lan iki wus ndungkap wektuné . Kowé aja ngetut-buri wong-wong iku .
Sarta menawa kowé krungu pawarta bab peperangan lan kraman , aja padha kagèt . Awit iku kabèh mesthi kudu kelakon dhisik , éwadéné iku durung ateges , yèn bakal énggal tumeka ing wekasaning jaman . "
Panjenengané banjur ngandika marang wong-wong mau , " Bakal ana bangsa kang nglawan padha bangsa , kraton nglawan padha kraton ,
lan bakal ana lindhu kang nggegirisi sarta ing kana-kéné bakal ana pageblug pès lan paceklik , apadéné bakal kelakon uga ana prakara-prakara kang medèni tuwin ngalamat-ngalamat kang nggegirisi saka langit .
Nanging sadurungé iku kabèh , kowé bakal padha dicekel lan dikaniaya ; kowé bakal dipasrahaké menyang papan-papan pangibadah lan ing pakunjaran-pakunjaran sarta bakal padha diirid marang ngarsané para ratu lan para pangwasa marga saka jenengku .
Iku bakal dadi jalarané kowé kabèh bakal padha nglairaké paseksi .
Mulané sing padha mantep baé , aja ngrancang-ngrancang dhisik bab kepriyé anggonmu bakal mangsuli .
Sabab Aku dhéwé kang bakal maringi marang kowé tembung-tembung lan kawicaksanan , satemah kowé ora bisa dilawan utawa dibantah déning mungsuh-mungsuhmu .
Apamanèh kowé bakal iya padha diulungaké déning wong-tuwamu , sadulur-sadulurmu , sanak-kulawargamu lan pawong-mitramu sarta ana panunggalanmu sawatara kang bakal dipatèni ,
apadéné kowé bakal padha disengiti déning wong kabèh marga saka jenengku .
Nanging ora ana rambutmu saeler baé kang bakal ilang .
Menawa kowé padha tetep mantep , kowé bakal padha nampa uripmu . "
" Menawa kowé nyumurupi Yérusalèm kakepung ing wadyabala , mangertia , yèn karuntuhané wis cedhak .
Ing nalika iku wong-wong kang ana ing Yudéa padha ngungsia menyang pagunungan , lan wong-wong kang ana ing jero kutha padha sumingkira , sarta wong-wong kang ana ing padésan aja lumebu ing kutha manèh ,
amarga , iya iku mangsa tekané piwales , kang dadi kayektèné sabarang kang wus katulis kabèh .
Nanging mesakaké banget para wong kang lagi ngandheg , utawa kang lagi nusoni bayi ing wektu iku ! Amarga bakal ana kasangsaran gedhé ing saindenging nagara , lan bangsa iki bakal tampa deduka .
Wong-wong mau bakal padha tiwas kena landheping pedhang sarta bakal padha kabandhang dadi tawananing bangsa-bangsa kabèh , sarta Yérusalèm bakal kaidak-idak déning bangsa kang ora wanuh marang Allah , nganti tumeka sarampungé jamané bangsa-bangsa iku . "
" Apadéné bakal ana ngalamat ing srengéngé , ing rembulan lan ing lintang-lintang , sarta ing bumi , para bangsa bakal padha wedi lan bingung marga saka gumleger lan mawalikaning sagara .
Wong-wong bakal padha mati kawedèn déning giris amarga kuwatir marang apa kang bakal nekani jagat ; sabab kabèh pangwasaning langit bakal gonjing .
Ing nalika iku wong bakal padha nyumurupi Putraning Manungsa rawuh nitih méga , ngagem pangwaos lan kamulyan gedhé .
Anadéné menawa iku kabèh wiwit kelakon , padha njenggèlèka lan tumengaa , amarga wus cedhak anggonmu bakal kaluwaran . "
Yésus banjur paring pasemon mangkéné , " Padha mawanga wit anjir lan wit apa baé .
Menawa kowé padha nyumurupi yèn wus padha semi , kowé padha mangerti dhéwé , yèn wus ngarepaké mangsa panas .
Mangkono uga menawa kowé padha nyumurupi lelakon mau , padha mangertia yèn Kratoning Allah wus cedhak .
Aku pitutur marang kowé : Satemené wong-wong jaman iki bakal ora sirna sadurungé iku mau kelakon kabèh .
Langit lan bumi bakal padha sirna , nanging pangandikaku ora bakal sirna babar pisan . "
" Padha jaganen awakmu dhéwé , supaya atimu aja nganti mung mikir bab pésta gedhèn lan endem-endeman , apadéné kasusahaning urip , supaya kowé tansah siyaga samangsa Dinaning Pangéran kang rawuhé dhadhakan iku aja nganti nempuh marang kowé kaya kalajiret .
Amarga Dina iku bakal nungkeb sakèhing wong kang dumunung ing bumi iki .
Padha tansah jaga-jagaa lan ndedongaa , supaya kowé diparingi kakuwatan kang njalari padha ora bakal ngalami lelakon iku lan supaya kowé padha bisa sembada anggonmu ngadhep Putraning Manungsa . "
Yèn wayah awan Yésus memulang ana ing Padaleman Suci , déné yèn bengi miyos lan nyaré ana ing Gunung Zaitun .
Ésuké , nalika isih umun-umun wong akèh padha marek marang ngarsané ana ing Padaleman Suci , ngrungokaké pangandikané .
Nalika samana wus ngarepaké riyaya Roti Tanpa Ragi , kang aran Paskah .
Para pangareping imam lan para ahli Torèt padha golèk dalan , anggoné bisa nyédani Yésus , amarga padha wedi karo wong akèh .
Yudas , kang peparab Iskariot , panunggalané sakabat rolas tumuli kasurupan déning Iblis ,
banjur lunga marani para pangareping imam lan para lelurahing jaga-baya Padaleman Suci , prelu rembugan bab anggoné bakal ngulungaké Yésus .
Wong-wong padha bungah lan sarujuk bakal padha awèh opah .
Yudas nyaguhi sarta wiwit nalika iku tansah golèk dalan bisané ngulungaké Yésus , ora nganti kasumurupan ing wong akèh .
Bareng tekan dinané riyaya Roti Tanpa Ragi , yaiku dina anggoné wong-wong padha nyembelèh cempéning Paskah ,
Yésus banjur ngutus Pétrus lan Yohanes , dhawuhé , " Kowé padha lungaa , nyawisna Paskah kang bakal padha kita pangan . "
Unjuké wong loro mau , " Karsa Paduka anggèn kawula sami nyawisaken wonten ing pundi ? "
Paring wangsulané Yésus , " Menawa kowé padha lumebu ing kutha , kowé bakal kepethuk wong kang nggawa jun isi banyu , iku banjur etutna tekan omah kang dileboni ,
lan kandhaa marang kang duwé omah iku : Guru ndangu dhateng panjenengan : Endi kamaré , sing kena dakanggo mangan Paskah bebarengan karo para sakabatku ?
Wong iku banjur bakal nuduhaké marang kowé kamar gedhé ing dhuwur kang wus katata . Kowé padha nganakna pacawisan ana ing kono . "
Sakaroné banjur padha mangkat , tinemuné iya trep kaya kang kapangandikakaké déning Yésus . Nuli padha nyawisaké Paskah .
Bareng wus tumeka ing wayahé , Yésus banjur lenggah dhahar bebarengan karo para rasulé .
Tumuli padha dipangandikani , " Aku wus kepéngin banget dhahar Paskah iki bebarengan karo kowé kabèh , sadurungé Aku nandhang sangsara .
Awit Aku pitutur marang kowé : Aku ora bakal mangan iku manèh , nganti iku wus kelakon ana ing Kratoning Allah . "
Sawusé mangkono Panjenengané banjur mundhut tuwung , saos sokur nuli ngandika , " Iki tampanana lan edumen kang warata ,
sabab Aku pitutur marang kowé : wiwit saiki Aku ora bakal ngombé pametuning wit anggur manèh , nganti Kratoning Allah rawuh . "
Tumuli mundhut roti , saos sokur , banjur nyuwil-nyuwil roti mau kaparingaké marang para sakabat kalawan ngandika , " Iki badanku kang kaparingaké marga saka kowé . Iki tindakna minangka pangéling-éling marang Aku . "
Mangkono uga tuwungé , sawusé dhahar , pangandikané , " Tuwung iki prajanjian anyar kang sarana getihku , kang kawutahaké marga saka kowé !
Nanging , delengen , tangané wong kang ngiyanati Aku , nunggal karo Aku ana ing méja kéné .
Sabab Putraning Manungsa pancèn bakal jengkar miturut ing pepesthèné , nanging bilai wong kang dadi margané anggoné kaulungaké . "
Banjur padha wiwit takon-tinakon , panunggalané iku sapa ta kang bakal tumindak mangkono .
Kacarita para sakabat iya padha padudon bab panunggalané sapa kang bakal dianggep gedhé dhéwé .
Yésus banjur ngandika marang wong-wong mau , " Raja-rajané para bangsa iku mréntah marang kawulané lan kang padha ngwasani iku diarani kang paring pangayoman .
Nanging kowé kabèh iku ora mangkono , malah kang gedhé dhéwé ana ing antaramu iku dadia kaya kang anom dhéwé lan kang dadi panuntun dadia kang ngladèni .
Amarga sapa ta kang luwih gedhé : kang linggih mangan , apa kang ngladèni ? Rak kang linggih mangan ? Ananging Aku iki ana ing satengah-tengahmu dadi kang ngladèni .
Kowé kabèh iku kang tansah tetunggalan karo Aku sajroné Aku kena ing godha-rencana .
Sarta Aku wus nyawisaké Kraton kanggo kowé kabèh kayadéné Ramaku anggoné wus nyawisaké marang Aku ,
supaya kowé padha bisa mangan lan ngombé tunggal saméja karo Aku ana ing Kratonku . Apamanèh kowé bakal padha linggih ing dhampar lan ngadili taleré Israèl rolas . "
" Simon , Simon , weruha , Iblis banget anggoné nginteri kowé , kaya gandum ,
nanging kowé wus dakdongakaké , supaya pracayamu ora ilang . Lan kowé , menawa wus mratobat , sadulur-sadulurmu padha santosakna . "
Atur wangsulané Pétrus , " Gusti , kawula cumadhang mbélani Panjenengan , sanadyan ngantosa dipun kunjara lan dumuginipun pejah pisan . "
Nanging Yésus ngandika , " Aku pitutur marang kowé , Pétrus : ing dina iki bakal ora ana jago kluruk , sadurungé kowé nyélaki Aku nganti ping telu . "
Yésus banjur ngandika manèh , " Nalika kowé padha dakutus kaé , ora nggawa wadhah dhuwit , kanthong utawa trumpah , apa kowé tau padha kekurangan apa-apa ? "
Aturé para sakabat , " Mboten babar pisan . " Pangandikané Yésus , " Nanging saiki iki , sapa kang duwé wadhah dhuwit , gawanen , mangkono uga kang duwé kanthong ; lan kang ora duwé pedhang , ngedola jubahé kanggo tuku .
Amarga Aku pitutur marang kowé , nas ing Kitab Suci iki iya kudu kayektènan tumraping Aku : Panjenengané bakal kaétang kagolongaké para kraman . Amarga apa kang katulis tumrap ing Aku iku lagi kelakon . "
Unjuké para sakabat , " Gusti , punika wonten pedhang kalih . " Paring wangsulané Yésus , " Wus cukup . "
Yésus banjur miyos tindak menyang Gunung Zaitun kaya adaté , uga kadhèrèkaké déning para sakabaté .
Sarawuhé tekan kono , para sakabaté padha dipangandikani , " Padha ndedongaa , supaya aja nganti kena ing panggodha . "
Panjenengané banjur misah dohé kira-kira sapambalang watu , nuli jèngkèng ndedonga , aturé ,
" Dhuh Rama , manawi Paduka marengaken , mugi tuwung punika kapundhuta saking Kawula . Nanging sampun pikajeng Kawula , namunga karsa Paduka ingkang kalampahan . "
Banjur diketingali malaékat saka ing langit kang nyantosakaké Panjenengané .
Panjenengané giris banget lan saya ngepeng anggoné ndedonga . Riwéné nganti kaya tètèsing getih kang padha tumiba ing lemah .
Banjur jumeneng saka anggoné ndedonga lan tindak murugi para sakabaté , ketemu padha turu , marga saka sedhihé .
Nuli padha dipangandikani , " Yagéné kowé padha turu ? Tangia lan ndedongaa , supaya aja padha kena ing panggodha . "
Sajroné isih ngandika , ana wong sagrombolan teka , kairid déning panunggalané sakabat rolas kang jenengé Yudas , iku banjur nyelaki Yésus arep nucup .
Yésus banjur ngandika marang wong iku , " Hé , Yudas , anggonmu ngulungaké Putraning Manungsa apa sarana nucup ? "
Kang padha ndhèrèk Yésus , bareng ngerti apa kang bakal kelakon banjur padha munjuk , " Gusti , punapa kepareng kawula lawan srana pedhang ? "
Ana panunggalané tumuli medhang abdiné Imam Agung , kupingé tengen kaperung .
Nanging Yésus ngandika , " Wis , samono baé ! " Kupingé banjur kaasta kawarasaké .
Yésus tumuli ngandika marang para pangareping imam lan para kepalané jaga-baya Padaleman Suci sarta para pinituwa kang padha teka sumedya nyekel Panjenengané , " Apa Aku iki kokanggep bégal , déné anggonmu padha teka sikep gegaman pedhang lan penthung ?
Mangka saben dina Aku ana ing tengahmu , ana ing Padaleman Suci , kowé ora padha nyekel Aku . Nanging iki wektumu , lan iya iki pangwasané pepeteng iku . "
Yésus banjur dicepeng lan digawa lunga saka panggonan kono , diirid menyang dalemé Imam Agung . Anadéné Pétrus ngetutaké saka ing kadohan .
Wong-wong padha dadèn geni ana ing satengahing plataran lan banjur padha linggih gegeni . Pétrus iya mèlu linggih ing kono .
Nuli ana abdi wadon weruh Pétrus linggih cedhak geni , banjur ditamataké , tumuli alok , " Wong iki iya panunggalané . "
Nanging Pétrus sélak , pangucapé , " Mboten , kula mboten wanuh kalih wong niku ! "
Ora let suwé ana wong liyané kang weruh Pétrus lan banjur alok , " Sampéyan niku inggih tunggalé . " Nanging wangsulané Pétrus , " Dédé , kula dédé . "
Lan kira-kira let sajam ana wong liyané manèh kang alok kanthi yakin , " Temenan , wong iki iya tunggalé , sabab iki iya wong Galiléa . "
Nanging Pétrus mangsuli , pangucapé , " Dédé , kula mboten ngerti napa sing mang kandhakké niku . " Sanalika iku uga , nalika Pétrus ngucap mangkono iku , ana jago kluruk .
Yésus banjur minger mirsani Pétrus . Pétrus nuli kèlingan , yèn Gusti wis ngandika , " Sadurungé jago kluruk ing dina iki , kowé wis nyélaki Aku kaping telu . "
Pétrus nuli metu lan nangis kelara-lara .
Yésus dipoyoki déning wong-wong , kang padha nahan Panjenengané , sarta digebagi .
Pasuryané ditutupi déning wong-wong lan disuwuni pirsa , " Coba , bedhèken sapa sing nggebugi Kowé iku ? "
Kajaba iku isih akèh manèh panguman-umané marang Panjenengané .
Bareng wus ésuk , para pinituwaning bangsa Yahudi , para pangareping imam lan para ahli Torèt padha nganakaké parepatan , Yésus banjur diladèkaké marang ngarsané Pradata Agama .
Nuli padha ndangu , " Menawa Kowé iki Mésias , kandhaa marang aku kabèh . " Paring wangsulané Yésus , " Sanadyan Aku kandha marang kowé kabèh , kowé bakal padha ora ngandel ;
lan sanadyan Aku takon apa-apa , kowé kabèh bakal ora mangsuli .
Wiwit saiki Putraning Manungsa wus lenggah ana ing satengening Allah Kang Mahakwasa . "
Wong-wong mau banjur padha ngucap , " Yèn mangkono , Kowé iku Putraning Allah ? " Paring wangsulané Yésus , " Kowé dhéwé kang padha kandha , yèn Aku iki Putraning Allah . "
Banjur padha kandha , " Apa preluné kita isih padha golèk paseksi manèh . Kita wis padha krungu dhéwé saka pangucapé . "
Ing kono warga Pradata Agama kabèh banjur padha ngadeg , Yésus diladèkaké marang ngarsané Pilatus .
Nuli wiwit padha nggugat , aturé , " Kula sadaya sampun sami nyumerepi , bilih tiyang punika nasaraken bangsa kula , sami dipun penging ngaturaken pajeg dhateng Kaisar , saha ngaken , bilih piyambakipun punika Kristus , inggih punika Raja . "
Pilatus banjur ndangu marang Yésus , " Punapa Panjenengan punika Rajanipun tiyang Yahudi ? " Paring wangsulané Yésus , " Panjenengan piyambak sampun mastani . "
Pilatus nuli ngandika marang para pangareping imam lan marang wong akèh iku , " Tumraping aku wong iki ora tinemu kaluputané . "
Nanging wong-wong mau saya banget panggugaté , aturé , " Tiyang punika ngojok-ojoki rakyat supados mbaléla kanthi piwulangipun radin ing sa-Yudéa , kawiwitan saking Galiléa , lan sapunika sampun dumugi ing ngriki . "
Bareng midhanget atur mangkono iku Pilatus banjur ndangu , apa wong iku wong Galiléa .
Bareng pirsa yèn Yésus iku saka wilayah kang kalebet bawahé Hérodès , nuli kaladosaké marang ngarsané Hérodès , kang ing wektu iku pinuju ana ing Yérusalèm .
Bareng Hérodès pirsa Yésus , banget renané , amarga wus suwé anggoné kepéngin pirsa , awit wus kerep midhanget bab Panjenengané , apadéné ngajeng-ajeng bisané nguningani anggoné Yésus damel mukjijat .
Akèh kang kadangokaké marang Yésus , nanging Panjenengané ora paring wangsulan babar pisan .
Nalika samana para pangareping imam lan para ahli Torèt padha maju lan ngaturaké pandakwa-pandakwa kang abot .
Hérodès dalah para prajurité banjur padha nggeguyu lan moyoki Panjenengané , tumuli ngagemi jubah kamulyan sarta banjur mangsulaké marang ngarsané Pilatus .
Ing dina iku uga Hérodès karo Pilatus banjur padha memitran , awit mauné padha sesatron .
Pilatus banjur nimbali para pangareping imam lan para panggedhé sarta wong akèh , padha kadhawuhan nglumpuk ,
nuli padha dipangandikani , mangkéné , " Kowé padha ngladèkaké wong iki marang aku kokdakwa nyasaraké rakyat . Kowé padha sumurup dhéwé , yèn wus dakpriksa , nanging mungguh ing aku , bab kang kokdakwakaké kabèh tumrap wong iku , ora tinemu .
Hérodès uga ora nemokaké kesalahané , sabab wong iku banjur dibalèkaké mréné . Satemené apa kang ditindakaké iku ora ana kang murwat kapatrapan paukuman pati .
Mulané mung bakal dakpatrapi ukuman cemethi , banjur dakluwari . " [
Amarga Pilatus ing dina riyaya iku wajib ngluwari wong siji kanggo wong-wong mau . ]
Nanging wong kabèh mau tumuli padha mbengok bebarengan , " Kasirnakna tiyang punika ! Barabas kaluwarana kanggé kula sadaya ! "
Barabas iku kalebokaké ing pakunjaran marga kasangkut ing kraman ing sajroning kutha lan gawé pepati .
Pilatus ngandika manèh marang wong-wong mau kanthi swara kang sora , karsané ngluwari Yésus .
Nanging wong-wong padha mangsuli kanthi swara sora uga pambengoké , " Kasaliba , kasaliba ! "
Pangandikané Pilatus kang kaping teluné , " Nglakoni piala apa ta wong iki sabeneré ? Aku ora bisa nemokaké kaluputané kang kena ing paukuman pati . Dadi mung bakal dakpatrapi ukuman cemethi banjur dakluwari . "
Nanging kalawan bengok-bengok wong-wong padha nyuwun kanthi adreng , supaya Panjenengané kasalib , lan wekasané wong-wong mau menang kalawan bengok-bengoké iku .
Pilatus banjur ndhawuhaké karampungan , panyuwuné wong-wong mau dituruti .
Sarta nuli ngluwari wong kang kalebokaké ing pakunjaran marga kasangkut ing kraman lan matèni wong , ngetrepi panyuwuné wong-wong mau , déné Yésus nuli kapasrahaké marang wong-wong mau supaya dipatrapi manut sakarepé .
Nalika padha ngirid Yésus iku , ana wong kang jenengé Simon , saka ing Kiréné , kang lagi baé teka saka ing jaban kutha , iku diendheg banjur dikon manggul salibé Yésus lan mlaku ing sawingkingé .
Sarta ana wong akèh kang padha ndhèrèkaké Panjenengané ; ing antarané akèh wong wadon kang padha nangisi Panjenengané .
Yésus nuli minger mirsani wong-wong wadon mau lan ngandika , " Hé para putriné Yérusalèm , aja padha nangisi Aku , awakmu dhéwé lan anak-anakmu baé kang padha tangisana !
Amarga sumurupa , bakal ana wektuné wong padha duwé pangucap mangkéné : Rahayu wong wadon kang gabug lan weteng kang ora tau nglairaké anak , sarta susu kang ora tau nusoni .
Wong-wong banjur bakal padha ngucap marang gunung-gunung : Aku padha jugrugana ! Lan marang punthuk-punthuk : Aku padha urugana !
Amarga menawa kaya mangkéné iki panggawéné wong marang kayu kang urip , saya manèh kang garing bakal dikapakaké ? "
Ana durjana loro kang uga padha kairid bakal kaukum pati bebarengan karo Panjenengané .
Satekané ing panggonan kang aran Pacumplungan , Yésus banjur disalib ana ing kono , mangkono uga durjana loro mau , kang siji ana ing tengen , sijiné ana ing kiwané Yésus . [
Yésus tumuli munjuk , " Dhuh Rama , tiyang-tiyang punika mugi Paduka apunten , amargi sami mboten mangertos punapa ingkang dipun tindakaken . " ] Agemané banjur kaedum-dum sarana kaundhi .
Wong akèh padha ngadeg ing kono lan maspadakaké sakabèhé . Nanging para panggedhé padha nyenyamah Panjenengané , pangucapé , " Wong-wong liya padha dipitulungi , cikbèn saiki mitulungi awaké dhéwé , menawa pancèn Mésias , Pilihané Allah ! "
Mangkono uga para prajurit iya padha moyoki Panjenengané lan padha nyaosi anggur kecut ,
karo ngucap , " Menawa kowé rajané wong Yahudi , tulungana awakmu dhéwé ! "
Ing sandhuwuré mustakané ana tulisan , kang uniné mangkéné , " Iki rajané wong Yahudi . "
Durjana kang padha digantung mau ana siji kang ngala-ala marang Yésus , pangucapé , " Kowé iku rak Kristus ? Énggal , tulungana awakmu dhéwé lan aku kabèh . "
Nanging sing siji banjur nyaruwé , ujaré , " Apa kowé ora wedi marang Allah , jalaran kowé tampa paukuman kang padha ?
Aku lan kowé iku pancèn wus pantes diukum , padha tampa piwales kang murwat karo panggawé kita , bareng Panjenengané iki ora nindakaké kaluputan apa-apa . "
Banjur munjuk , " Dhuh Yésus , mugi Panjenengan karsa ngèngeti dhateng kawula , manawi Panjenengan rawuh jumeneng Raja . "
Paring wangsulané Yésus , " Aku pitutur marang kowé , satemené ing dina iki uga kowé bakal bebarengan karo Aku ana ing Firdaus . "
Bareng watara jam rolas , banjur ana pepeteng kang nglimputi satanah kabèh , nganti jam telu ,
amarga srengéngé ora sumunar . Kacarita gubahing Padaleman Suci suwèk ing tengah dadi loro .
Yésus banjur ngandika kanthi sora , " Dhuh Rama , kawula masrahaken nyawa Kawula wonten ing asta Paduka . " Sawusé ngandika mangkono banjur masrahaké nyawané .
Nalika panggedhéning prajurit nyumurupi lelakon iku , tumuli ngluhuraké Allah , pangucapé , " Nyata , yèn wong iki tanpa kaluputan . "
Sakèhé wong kang padha gegrombolan nonton , bareng wus nyumurupi apa kang kelakon mau , padha mulih kalawan tebah-tebah dhadha .
Sakèhé wong kang wus wanuh marang Yésus , kalebu uga para wong wadon kang padha ndhèrèkaké Panjenengané saka Galiléa , padha ngadeg ana ing kadohan , ndeleng lelakon iku kabèh .
Ana wong kang jenengé Yusuf , warganing Pradata Agama , wong kang becik lan mursid .
Iku ora mèlu nyarujuki putusan lan tumindaking Pradata Agama , asalé saka Arimatéa , sawenèhing kutha Yahudi , kang nganti-anti marang Kratoning Allah .
Iku séba ing ngarsané Pilatus , nyuwun layoné Yésus .
Sawusé layon diandhapaké , banjur diulesi mori alus , sarta disarèkaké ing kubur kang tinatah ing pepunthuk parang , kang durung tau kanggo .
Nalika samana pinuju dina pacawisan , ngarepaké Sabat .
Apamanèh wong-wong wadon kang wus ndhèrèkaké Yésus saka ing Galiléa , iku iya padha mèlu ngiringaké sarta maspadakaké pasaréan mau lan patrap anggoné nyarèkaké layoné .
Saulihé banjur padha nyawisaké rempah-rempah wangi lan lenga jebad . Déné ing dina Sabat padha lèrèn , netepi angger-angger .
Ananging bareng dina kapisan ing minggu iku , ing wayah ésuk umun-umun , wong-wong wadon mau padha menyang pasaréan , karo nggawa anggi-anggi kang wus dicawisaké .
Watuné tinemu wus kaglimpangaké saka ing pasaréan .
Bareng padha lumebu , ora nemu layoné Yésus .
Nalika lagi padha ngadeg kalawan kuwur atiné marga saka kaanan kang mangkono iku , dumadakan ana priya loro padha jumeneng ing cedhaké , pangagemané mencorong .
Wong-wong mau padha wedi lan padha tumungkul . Nanging priya loro mau nuli padha ngandika mangkéné , " Yagéné , déné kowé padha nggolèki Kang Gesang ana ing antarané wong mati ?
Panjenengané ora ana ing kéné , wus wungu . Élinga marang apa kang wis kapangandikakaké marang kowé kabèh , nalika isih ana ing Galiléa ,
yaiku , yèn Putraning Manungsa pinasthi kaulungaké marang tanganing wong-wong dosa lan banjur kasalib , sarta wungu ing telung dinané . "
Wong-wong wadon iku mau iya nuli kèlingan marang pangandikané Yésus .
Lan sabaliné saka ing pasaréan , banjur padha nyritakaké iku kabèh marang sakabat sawelas lan marang sadulur liyané kabèh .
Déné wong-wong wadon mau yaiku Maria saka Magdala , lan Yohana sarta Maria ibuné Yakobus , tuwin wong-wong wadon liyané kang padha bebarengan uga nyritani marang para rasul .
Nanging tembung-tembungé iku dianggep ngayawara , padha ora ngandel marang wong-wong wadon iku .
Éwasamono Pétrus banjur ngadeg lan mangkat rerikatan menyang pasaréan . Bareng nginguk manjero , mung weruh ulesé thok . Nuli lunga lan mikir-mikir , apa kira-kira kang mentas kelakon iku .
Ing dina iku uga ana wong loro , panunggalané para murid , arep padha menyang désa Émaus , adohé saka Yérusalèm watara sewelas kilomèter .
Wong loro mau padha rasanan sabarang kang mentas kelakon .
Nalika lagi padha rasanan lan rerembugan mau , Yésus piyambak rawuh nyelaki lan banjur nyarengi lakuné .
Nanging wong mau pandelengé padha ketutupan , mulané padha pangling karo Panjenengané .
Yésus tumuli ngandika marang wong loro iku , " Apa kang padha kokrembug sajroné lumaku iki ? " Banjur padha mandheg kanthi sedhih .
Kang siji kang jenengé Kléopas , mangsuli , " Punapa namung Panjenengan piyambak tiyang manca ing Yérusalèm , ingkang mboten sumerep bab ingkang mentas kelampahan wonten ing ngriku , ing salebetipun sawatawis dinten punika ? "
Paring wangsulané , " Lelakon apa ta iku ? " Unjuké kang kadangu , " Lelampahanipun Yésus tiyang Nazarèt , ingkang jumeneng nabi , ingkang kagungan pangwaos ing pandamel saha pangandika wonten ngarsanipun Allah sarta wonten ngajengipun bangsa kula sadaya .
Nanging para pangajengipun imam saha para pangagenging bangsa kula sami ndhawahaken paukuman pejah dhateng Panjenenganipun , lajeng kasalib .
Mangka kula sadaya kala rumiyin sami gadhah pangajeng-ajeng , inggih Panjenenganipun punika ingkang rawuh badhé ngluwari bangsa Israèl . Déné lelampahan wau sadaya sapunika sampun tigang dintenipun .
Nanging lajeng wonten tiyang èstri sawatawis panunggilan kula ingkang sami damel kagèt kula . Awit tiyang-tyang èstri wau énjing umun-umun sampun sami dhateng pasaréan ,
nanging layonipun mboten wonten . Lajeng sami wangsul , cariyos , bilih sami sumerep malaékat , ingkang sami ngandika , bilih Panjenenganipun wungu saking sédanipun .
Nunten wonten kanca kula sawatawis ingkang sami dhateng pasaréan , pinanggihipun pancèn leres kados ingkang dipun cariyosaken para tiyang èstri wau , sami mboten sumerep Panjenenganipun . "
Yésus tumuli ngandika marang wong-wong mau , " Hé wong kang padha cupet nalaré lan lamban pamikiré , temah ora pracaya marang samubarang kabèh , kang wus kapangandikakaké déning para nabi !
Mésias apa ora pinasthi nglampahi iku mau kabèh , banjur lagi nampi kamulyané ? "
Yésus tumuli njlèntrèhaké sabarang kang wus katulis ing Kitab Suci , bab Panjenengané , wiwit kitab-kitabé Musa lan kitab-kitabé para nabi .
Bareng wus cedhak désa kang diparani , Yésus kaya-kaya arep nglajengaké tindaké .
Nanging dicandhet déning wong-wong mau , unjuké , " Kula aturi pinarak wonten ing griya kula , awit sampun badhé dalu , surya sampun serap . " Panjenengané iya banjur lumebet karo wong-wong mau .
Bareng lenggah arep dhahar bebarengan , nuli mundhut roti , diberkahi banjur dicuwil-cuwil , diparingaké marang sakaroné .
Sanalika , mripaté wong loro iku banjur kabuka , temah ora pangling karo Panjenengané , nanging Yésus banjur ilang saka ing pandelengé .
Wong loro mau tumuli padha sapocapan mangkéné , " Atiku rak wus padha mangah-mangah , nalika Panjenengané ngandika marang aku kabèh ana ing dalan lan nalika Panjenengané nerangaké Kitab Suci mau ? "
Sanalika iku uga , banjur padha ngadeg lan bali menyang Yérusalèm . Ana ing kono padha weruh sakabat sawelas padha ngumpul bebarengan karo para sadulur-sadulur liyané ,
sarta padha ngucap , " Gusti nyata yèn wus wungu lan wus ngatingal marang Simon . "
Wong loro mau iya tumuli nyaritakaké lelakoné sajroné ana ing dalan , sarta anggoné ora pangling manèh marang Yésus , bareng Panjenengané nyuwil-nyuwil roti .
Nalika padha rembugan bab iku mau , Yésus dumadakan jumeneng ana ing tengahé sarta ngandika , " Tentrem-rahayu anaa ing kowé kabèh . "
Kabèh padha kagèt kaworan wedi , lan ngira weruh memedi .
Nanging Panjenengané banjur ngandika , " Yagéné kowé padha kagèt lan apa sababé déné kowé padha kethukulan rasa mangu-mangu ana ing sajroning atimu ?
Delengen tanganku lan sikilku : Iki Aku dhéwé ; grayangana Aku lan satitèkna , yèn memedi rak ora ana dagingé lan balungé , kaya kang padha kokdeleng ana ing Aku iki . "
Ngandika mangkono iku karo nedahaké astané lan sampéyané .
Bareng kabèh durung padha ngandel marga saka bungahé lan isih padha kaéraman , Panjenengané nuli ngandika , " Ing kéné apa ana kang kena dipangan ? "
Banjur dicaosi iwak gorèngan sairis .
Iku tumuli ditampani lan didhahar ana ing ngarépé wong-wong mau .
Banjur padha dipangandikani mangkéné , " Iki pituturku kang dakkandhakaké marang kowé kabèh , nalika Aku isih nunggal karo kowé , yaiku yèn kabèh kang wus katulisan tumraping Aku ana ing sajroning kitab Torèté Musa lan kitabé para nabi sarta kitab Mazmur , iku kudu kelakon . "
Panjenengané banjur mbukak pikirané wong-wong mau supaya padha ngerti marang Kitab Suci .
Pangandikané , " Ana tulisan mangkéné : Mésias pinasthi nandhang sangsara lan ing telung dinané wungu saka ing antarané wong mati .
Karodéné manèh : pawarta bab pamratobat lan apuraning dosa kudu kaundhangaké marang sakèhing bangsa atas asmané , wiwit saka ing Yérusalèm .
Déné kowé kang padha dadi seksiné bab iku mau kabèh .
Sabanjuré kowé bakal padha dakkirimi apa kang wus dijanjèkaké déning Ramaku . Nanging kowé padha anaa ing kutha kéné dhisik , nganti kowé wus padha kaparingan kasektèn saka ing ngaluhur . "
Sawusé mangkono para muridé banjur kadhawuhan ndhèrèk Yésus menyang jaban kutha , ing sacedhaké Bétania . Ana ing kono Panjenengané nuli ngangkat astané , para muridé padha diberkahi ,
lan nalika mberkahi mau , Panjenengané banjur nilar para muridé tuwin mitrané menyang swarga .
Para murid banjur padha sujud nyembah marang Panjenengané , nuli padha bali menyang Yérusalèm kalawan bungah banget ,
sarta tansah padha ana ing Padaleman Suci lan ngluhuraké Allah .
Ing kala purwa Sang Sabda iku wus ana , déné Sang Sabda iku nunggil karo Allah sarta Sang Sabda iku Allah .
Panjenengané iku wiwit ing kala purwa wus nunggil karo Allah .
Samubarang kabèh katitahaké déning Panjenengané , lan samubarang kang dumadi ora ana sawiji-wijia kang ora katitahaké déning Panjenengané .
Ana ing Panjenengané iku dununging urip , sarta urip iku kang dadi pepadhanging manungsa .
Pepadhang iku sumunar sajroning pepeteng , sarta ora kalindhih déning pepeteng .
Ana priya rawuh kautus déning Allah , asmané Yohanes .
Rawuhé dadi seksi , kapatah neksèni bab pepadhang , supaya alantaran panjenengané , wong kabèh padha pracaya .
Panjenengané iku dudu pepadhang piyambak , mung kapatah neksèni bab pepadhang .
Pepadhang kang sejati kang madhangi saben wong , iku lagi ngrawuhi jagat .
Panjenengané wus ana ing jagat , lan jagat iku katitahaké déning Panjenengané , nanging jagat iku ora wanuh marang Panjenengané .
Rawuhé murugi kagungané , nanging para kagungané iku ora gelem nampani .
Nanging sakèhé wong kang nampani Panjenengané iku kaparingan wewenang dadi para putraning Allah , yaiku wong kabèh kang padha pracaya marang asmané ,
kang lairé ora saka ing getih , iya ora saka kareping daging utawa saka karepé wong lanang , nanging saka ing Allah .
Sang Sabda wus dadi manungsa , sarta dedalem ana ing antara kita , sarta aku lan kowé kabèh wus padha nyawang kamulyané , yaiku kamulyan kang kaparingaké marang Panjenengané yaiku Putra Ontang-antingé Sang Rama , kang kapenuhan ing sih-rahmat lan kayektèn .
Yohanes neksèni bab Panjenengané sarta nywanten sora , pangandikané , " Iya Panjenengané iku kang dakkarepaké nalika aku pitutur mangkéné : Panjenengané kang rawuh nungka aku wus ngrumiyini aku , amarga anané sadurungé aku . "
Amarga saka kasampurnané , kita kabèh wus tampa ganjaran sih-rahmat kang tanpa kendhat .
Sabab angger-angger iku anggoné kaparingaké lantaran Musa , déné sih-rahmat lan kayektèn iku pinangkané saka Yésus Kristus .
Ora ana wong siji-sijia kang wus tau weruh Allah . Sang Putra Ontang-anting kang ana ing pangkoné Sang Rama , iku kang nerangaké kawontenané .
Iki paseksiné Yohanes nalika wong Yahudi saka Yérusalèm kongkonan para imam lan para wong Lèwi , supaya matur pitakon , " Panjenengan punika sinten ? "
Yohanes ngaken kanthi barès , " Aku iki dudu Kristus . "
Kang dikongkon banjur padha matur pitakon , " Manawi makaten panjenengan punika sinten ? Punapa Élia ? " Yohanes paring wangsulan , " Dudu . "
Ing kono kang dikongkon padha matur , " Panjenengan punika sinten , supados kula sadaya sami saged mratélakaken dhateng ingkang ngèngkèn kula . Pangaken panjenengan tumrap sarira panjenengan kados pundi ? "
Pangandikané Yohanes , " Aku iki swarané wong kang nywara sora ana ing pasamunan : Padha nglencengna margi ambah-ambahané Pangéran ! Kaya kang wus dipangandikakaké déning Nabi Yésaya . "
Ing antarané para kang dikongkon mau ana wong Farisi sawatara .
Banjur padha nyuwun pirsa manèh , " Punapaa déné panjenengan mbaptis , manawi panjenengan sanès Kristus , sanès Élia , sanès nabi ? "
Yohanes mangsuli , pangandikané , " Aku mbaptis nganggo banyu ; nanging ing satengahmu Panjenengané wus jumeneng , kowé padha ora wanuh ,
yaiku Panjenengané , kang rawuhé nungka aku . Sanadyan mung nguculi talining trumpahé baé aku ora patut . "
Mungguh kelakoné iku mau ana ing Bétania , ing sabrangé kali Yordan , panggonané Yohanes mbaptis .
Ésuké Yohanes pirsa Yésus murugi ; panjenengané banjur ngandika , " Delengen iku Cempéning Allah kang mbirat dosané jagat .
Iya Panjenengané iku kang dakkarepaké nalika aku kandha mangkéné : Ana Priya rawuh nungka aku , kang wus ngrumiyini aku , amarga anané sadurungé aku .
Mauné aku dhéwé iya ora wanuh marang Panjenengané , mulané aku teka lan mbaptis nganggo banyu supaya Banisraèl wanuh marang Panjenengané . "
Lan manèh paseksiné Yohanes mangkéné , " Aku wus ndeleng Roh tumedhak saka swarga kaya manuk dara , dedalem ing sarirané .
Mauné aku iya ora wanuh marang Panjenengané , nanging kang ngutus aku mbaptis nganggo banyu , wus ngandika : Menawa sira weruh Roh iku nedhaki sawenèhing wong lan dedalem ing sarirané , Panjenengané iku kang bakal mbaptis sarana Roh Suci .
Aku wus ndeleng lan neksèni yèn Panjenengané iku Putraning Allah . "
Ésuké Yohanes jumeneng ana ing papan kono manèh , karo muridé loro .
Nalika pirsa Yésus langkung , Yohanes ngandika , " Lah iku Cempéning Allah ! "
Muridé loro mau padha krungu anggoné Yohanes ngandika mangkono iku , banjur ndhèrèkaké tindaké Yésus .
Nanging Yésus tumuli nolèh . Panjenengané pirsa menawa murid mau padha ndhèrèkaké , banjur ngandika , " Kowé padha golèk apa ? " Aturé kang padha kadangu , " Rabbi , pakèndelan Panjenengan wonten ing pundi ? " ( Rabbi tegesé : Guru . )
Pangandikané Yésus , " Ayo , kowé bakal padha weruh ! " Banjur padha sowan lan weruh pakèndelané , sarta ing dina iku banjur padha manggon ing kono karo Panjenengané ; déné mungguh wayahé iku watara jam papat .
Murid loro kang wus krungu pangandikané Yohanes banjur ndhèrèkaké Yésus mau , kang siji yaiku Andréas , saduluré Simon Pétrus .
Dhisiké Andréas ketemu karo Simon , saduluré , banjur dikandhani , " Aku wus padha ketemu karo Mésias ( tegesé : Kristus ) . "
Simon mau nuli diirid menyang ngarsané Yésus . Yésus banjur mirsani marang Simon sarta ngandika , " Kowé iku Simon anaké Yohanes . Kowé bakal dijenengaké Kéfas ( tegesé : Pétrus ) . "
Ésuké manèh Yésus karsa tindak menyang Galiléa . Panjenengané pinanggih karo Filipus , banjur ngandika , " Mèlua Aku ! "
Filipus mau wong saka Bètsaida , kuthané Andréas lan Pétrus .
Filipus ketemu Natanaèl , banjur dikandhani mangkéné , " Aku wus padha ketemu karo kang kasebutaké déning Musa ing sajroning Kitab Torèt sarta déning para nabi , yaiku Yésus , putrané Yusuf , saka Nasarèt . "
Pangucapé Natanaèl , " Apa ana barang kang becik saka Nasarèt ? "
Wangsulané Filipus , " Ayo , delengen dhéwé ! " Bareng Yésus pirsa Natanaèl sowan ing ngarsané , banjur ngandika , " Lah , iku wong Israèl sejati , kang ora kadunungan cidra . "
Natanaèl banjur munjuk , " Panjenengan nguningani kawula saking pundi ? " Yésus paring wangsulan , pangandikané , " Sadurungé Filipus ngajak kowé , Aku weruh kowé ana ing sangisoré wit anjir . "
Natanaèl munjuk manèh , " Rabbi , Panjenengan punika Putranipun Allah , Panjenengan punika Rajanipun Israèl . "
Yésus paring wangsulan , pangandikané , " Amarga Aku pitutur marang kowé : Aku weruh kowé ana ing sangisoré wit anjir , kowé banjur pracaya ? Kowé bakal weruh lelakon-lelakon kang luwih nggumunaké katimbang karo iku . "
Yésus banjur ngandika , mangkéné , " Satemené Aku pitutur marang kowé , kowé bakal padha weruh langit menga , lan para malaékaté Allah padha munggah-mudhun marang Putraning Manungsa . "
Ing dina kateluné ana pésta mantu ing Kana , wilayah Galiléa , sarta ibuné Yésus ana ing kono .
Yésus dalah para sakabaté uga diulemi mrono .
Bareng padha kekurangan anggur , ibuné Yésus nuli ngandika marang Panjenengané , " Padha kentèkan anggur . "
Pangandikané Yésus , " Ibu , panjenengan ngersakaken punapa dhateng Kula ? Dèrèng dumugi wekdal Kula . "
Nanging ibuné Yésus banjur dhawuh marang para peladèn , " Apa sadhawuhé marang kowé padha lakonana . "
Ing kono ana genthong watu wadhah banyu enem , sadhiyan kanggo sesuci manut adaté wong Yahudi , isiné saben genthong mau rong klenthing utawa telung klenthing .
Yésus nuli dhawuh marang para peladèn mau , " Genthongé pada kebakana banyu ! " Tumuli diisèni nganti kebak .
Yésus banjur ngandika , " Saiki cidhuken , lan aturna marang pitayaning gawé ! " Banjur padha ngaturaké .
Pitayaning gawé iku bareng ngicipi banyu kang wus dadi anggur mau -- lan ora mangerti saka ngendi pinangkané , awit kang mangerti mung para peladèn kang padha nyidhuki banyuné -- nuli ngaturi pangantèn lanang ,
sarta matur , " Saben tiyang nyegah anggur punika ingkang saé rumiyin , lan sasampunipun para tamu ngunjukipun kathah lajeng nyegahaken ingkang kirang saé . Nanging panjenengan kok nyimpen anggur ingkang saé ngantos sapunika . "
Prakara iku mau katindakaké Yésus ing Kana wilayah Galiléa , dadi wiwitaning mukjijat-mukjijat lan sarana mangkono Panjenengané wus mbabaraké kaluhurané . Para sakabaté nuli padha pracaya marang Panjenengané .
Sawusé mangkono Yésus banjur tindak menyang Kapèrnaum , bebarengan karo kang ibu lan para sadhèrèké tuwin para sakabaté , lan ana ing kono mung padha kèndel sawatara dina baé .
Nalika ngarepaké riyaya Paskahé wong Yahudi , Yésus tindak menyang Yérusalèm .
Ana ing Padaleman Suci Yésus pirsa wong-wong kang adol sapi , wedhus , manuk dara , apadéné wong-wong préyalan padha dhasar ana ing kono .
Panjenengané mundhut tampar kagem pecut , banjur nundhungi wong-wong mau kabèh dalah wedhusé lan sapiné , saka ing Padaleman Suci . Dhuwité préyalan padha disuntaki , méjané padha digolingaké .
Bakul-bakul dara padha kadhawuhan mangkéné , " Kabèh iki padha singkirna saka ing kéné ! Padalemané Ramaku aja kokanggo papan bakulan . "
Para sakabaté tumuli padha kèlingan menawa ana tulisan mangkéné , " Katresnan Kawula dhateng Padaleman Paduka punika ngantos nggrantesaken manah Kawula . "
Wong-wong Yahudi nuli padha matur marang Yésus , " Panjenengan saged damel mukjijat punapa ingkang saged Panjenengan katingalaken dhateng kula sadaya , bilih Panjenengan wenang nindakaken kados makaten ? "
Yésus paring wangsulan , pangandikané , " Bubrahen Padaleman Suci iki , sajroning telung dina bakal dakadegaké manèh . "
Unjuké wong Yahudi , " Padaleman Suci punika kabangun ing salebetipun kawan dasa enem taun , mangka Panjenengan kok badhé ngadegaken salebeting tigang dinten ? "
Nanging kang dipangandikakaké Padaleman Suci iku sarirané piyambak .
Ing tembé , sawusé Yésus wungu saka ing antarané wong mati , para sakabaté lagi padha kèlingan , yèn Panjenengané wis tau ngandika mangkono mau , banjur padha pracaya marang Kitab Suci lan marang pangandika kang kadhawuhaké déning Yésus .
Nalika Yésus ana ing Yérusalèm sajroné riyaya Paskah , wong akèh padha pracaya marang Panjenengané , amarga padha weruh mukjijat-mukjijat kang katindakaké .
Ananging Yésus piyambak ora nganggep marang pracayané wong-wong mau , karana Panjenengané wus pirsa wong-wong mau ,
sarta ora prelu ana wong kang nyaosi paseksi bab manungsa marang Panjenengané , jalaran Panjenengané wis pirsa piyambak apa kang ana ing batiné manungsa .
Ana wong Farisi jenengé Nikodémus , pangarepé wong Yahudi ,
sowan ing ngarsané Yésus ing wayah bengi , sarta munjuk , " Rabbi , kawula sami mangertos bilih rawuh Panjenengan dados guru punika kautus déning Allah , amargi mboten wonten tiyang ingkang saged nindakaken pratandha kados ingkang Panjenengan tindakaken punika , manawi Allah mboten nunggil . "
Yésus paring wangsulan , pangandikané , " Satemené Aku pitutur marang kowé : menawa wong ora kalairaké manèh , iku ora bisa weruh Kratoning Allah . "
Unjuké Nikodémus , " Kadospundi sagedipun tiyang kalairaken , manawi sampun sepuh ? Punapa saged lumebet malih dhateng guwa-garbaning ibunipun , lajeng kalairaken malih ? "
Yésus paring wangsulan , pangandikané , " Satemené Aku pitutur marang kowé : menawa wong ora kalairaké saka banyu lan Roh , iku ora bisa lumebu ing Kratoning Allah .
Apa kang lair saka ing daging , iku asipat daging lan apa kang lair saka Roh , iku asipat roh .
Aja gumun , déné Aku pitutur marang kowé : Kowé kudu padha kalairaké manèh .
Angin iku mididé manut ing sakarepé , lan kowé krungu sumiyuté , nanging ora mangerti pinangkané lan parané . Kaya mangkono iku kaanané saben wong kang kalairaké saka ing Roh ! "
Nikodémus munjuk , aturé , " Prakawis punika sagedipun kalampahan kadospundi ? "
Yésus paring wangsulan , pangandikané , " Kowé iku guruné wong Israèl , kok ora mangerti prakara iku ?
Satemené Aku pitutur marang kowé : Kang padha dakrembug iku , iya kang padha daksumurupi , sarta kang padha dakseksèni iya kang padha daktingali , éwadéné kowé ora padha nampani paseksiku .
Menawa nalika kowé dakpituturi bab kadonyan padha ora ngandel , kepriyé bisamu padha ngandel saupama daktuturana bab kaswargan ?
Ora ana wong siji-sijia kang wus sumengka menyang swarga , kajaba mung Panjenengané kang wus tumurun saka swarga , iya iku Putrané Manungsa .
Kayadéné Musa anggoné manjer ula ana ing pasamunan , iya mangkono uga Putrané Manungsa anggoné pinesthi kapanjer ,
supaya saben wong kang pracaya marang Panjenengané nduwèni urip langgeng .
Awitdéné Allah anggoné ngasihi marang jagat iku nganti masrahaké Kang Putra Ontang-anting , supaya saben wong kang pracaya marang Panjenengané aja nganti nemu karusakan , nanging nduwènana urip langgeng .
Sabab Allah anggoné ngutus Kang Putra ngrawuhi jagat iku ora supaya ngadili jagat , nanging supaya jagat kapitulungan rahayu déning Panjenengané .
Sing sapa pracaya marang Panjenengané , iku ora bakal diukum ; déné sing sapa ora pracaya , iku wus kapatrapan paukuman , amarga ora pracaya ing asmané Putraning Allah kang ontang-anting .
Anadéné paukuman iku mangkéné : Pepadhang iku wus tumeka ing jagat , nanging manungsa padha luwih rumaket marang pepeteng , katimbang karo pepadhang , amarga panggawé-panggawéné ala .
Sabab sapa baé kang nindakaké piala mesthi sengit marang pepadhang lan nyingkur pepadhang , supaya aja nganti katon panggawéné kang ala iku .
Nanging sing sapa tumindak bener iku marani pepadhang , supaya tetéla yèn panggawéné iku ditindakaké ana ing patunggilané Allah . "
Sawisé mangkono Yésus tindak menyang Yudéa kadhèrèkaké déning para sakabaté ; banjur kèndel ana ing kono sarta mbaptis .
Déné Yohanes anggoné mbaptis ana ing Ainon , sacedhaké Salim , awit ing kono akèh banyuné . Wong-wong banjur padha teka mrono supaya dibaptis ,
awit nalika samana Yohanes durung kalebokaké ing pakunjaran .
Nalika samana ana bebantahané para muridé Yohanes karo wong Yahudi bab sesuci .
Para murid mau tumuli padha sowan marang Yohanes lan matur , " Rabbi , tiyang ingkang sesarengan kaliyan panjenengan wonten ing sabrangipun lèpèn Yordan saha ingkang sampun panjenengan seksèni punika inggih mbaptis sarta tiyang kathah sami murugi mrika . "
Yohanes mangsuli , pangandikané , " Wong ora bisa nduwéni apa-apa menawa ora kaparingan saka ing swarga .
Kowé dhéwé padha bisa gawé paseksi yèn aku wus pitutur : Aku iki dudu Kristus , nanging aku kautus lumaku ndhisiki Panjenengané .
Kang nduwèni pangantèn wadon iku pangantèn lanang ; déné mitrané pangantèn lanang kang ngadeg ing sacedhaké lan nilingaké , iku bungah banget ngrungokaké swarané pangantèn lanang iku . Iya iku kabungahanku lan samengko kabungahanku wus ketutugan .
Panjenengané iku pinesthi saya mundhak , nanging aku iki saya suda .
Kang rawuhé saka ing ngaluhur iku ngungkuli sakabèhé , kang pinangkané saka ing bumi iku iya saka ing bumi , lan rembugé iya tumrap prakara-prakara kang ana ing bumi . Kang rawuhé saka ing swarga iku ngungkuli sakabèhé .
Panjenengané paring paseksi bab apa kang wus dipirsani lan apa kang wus dipiyarsakaké , nanging ora ana wong siji-sijia kang nampani paseksiné .
Sapa kang nampani paseksiné iku , ngakoni yèn Allah iku bener .
Sabab kang kautus déning Allah iku kang ndhawuhaké pangandikané Allah , amarga Allah anggoné maringaké Rohé tanpa wates .
Sang Rama ngasihi marang Sang Putra , sarta wus masrahaké samubarang kabèh marang Panjenengané .
Sing sapa pracaya marang Sang Putra , iku nduwèni urip langgeng , nanging sing sapa ora mituhu marang Sang Putra , iku bakal ora ngalami urip , nanging malah langgeng anggoné nampani bebenduné Allah . "
Bareng Yésus pirsa yèn wong Farisi wus padha krungu pawarta menawa Panjenengané olèh murid sarta anggoné mbaptis luwih akèh katimbang Yohanes ,
-- sanadyan dudu Yésus piyambak kang mbaptis , nanging para sakabaté --
Panjenengané tumuli nilar Yudéa , tindak wangsul menyang Galiléa .
Panjenengané kudu nglangkungi Samaria .
Banjur rawuh ing sawijining kutha ing Samaria , kang aran Sikhar , cedhak karo palemahan kang biyèn diparingaké déning Yakub marang Yusuf , putrané .
Ing kono ana sumuré Yakub . Yésus kraos sayah saka anggoné tindak , banjur lenggah ana pinggiring sumur kono . Nalika samana kira-kira jam rolas .
Tumuli ana wong wadon Samaria teka arep ngangsu . Yésus ngandika marang wong mau , " Aku wènèhana ngombé ! "
Déné para sakabaté wus padha menyang kutha tuku pangan .
Wong wadon Samaria mau banjur munjuk , " Kadospundi Panjenengan , tiyang Yahudi kok mundhut ngunjuk dhateng kula tiyang Samaria ? " ( Awit wong Yahudi ora srawung karo wong Samaria . )
Yésus paring wangsulan , pangandikané , " Menawa kowé mangerti ing peparingé Allah , lan sapa Panjenengané kang ngandika marang kowé : Aku wènèhana ngombé , mesthi kowé kang nyuwun marang Panjenengané , banjur kowé diparingi banyu urip . "
Unjuké wong wadon mau , " Gusti , Panjenengan mboten kagungan timba , mangka sumuripun lebet , saking pundi anggèn Panjenengan angsal toya gesang punika ?
Punapa Panjenengan nglangkungi leluhur kula Yakub ingkang maringaken sumur punika dhateng bangsa kula . Panjenenganipun ugi ngunjuk saking sumur punika , samanten ugi para putra dalah kéwanipun . "
Yésus paring wangsulan , pangandikané , " Sapa baé kang ngombé banyu iki bakal ngelak manèh ,
nanging sapa baé kang ngombé banyu pawèwèhku , bakal ora ngelak ing salawas-lawasé . Malah banyu pawèwèhku mau ana ing jeroné wong iku bakal dadi sumber , kang mancur terus tumeka ing urip langgeng . "
Unjuké wong wadon mau , " Gusti , kula Panjenengan paringi toya punika , supados sampun ngantos ngelak , sarta mboten sisah ngangsu mriki malih ! "
Pangandikané Yésus , " Lungaa , undangen bojomu , nuli balia mréné ! "
Unjuké wong wadon mau , " Kula mboten gadhah sémah . " Pangandikané Yésus , " Bener kandhamu , menawa kowé ora duwé bojo .
Sabab anggonmu bebojoan wus ambal kaping lima , mangka kang saiki iku dudu bojomu . Pancèn bener kandhamu kang mangkono iku . "
Unjuké wong wadon mau , " Gusti , sapunika kula sampun cetha , bilih Panjenengan punika nabi .
Para leluhur kula anggènipun sujud wonten redi punika , mangka Panjenengan ngandika , bilih Yérusalèm panggènanipun tiyang sami manembah . "
Pangandikané Yésus , " Ngandela marang Aku , hé , wong wadon , bakal tumeka ing waktuné kowé padha manembah marang Allah , ora ana ing gunung iki , lan iya ora ana ing Yérusalèm .
Kowé iku padha manembah marang kang ora padha kokweruhi . Aku iki padha manembah marang kang padha dakweruhi . Awit karahayon iku mijilé saka bangsa Yahudi .
Nanging bakal ana waktuné , malah saiki wus tekan waktuné para wong manembah kang sejati iku anggoné padha manembah marang Allah ing sajroning Roh lan kayektèn , awit para wong kang kaya mangkono iku kang dikarsakaké déning Allah .
Allah iku Roh , lan sapa baé kang padha manembah marang Panjenengané , anggoné manembah iku kudu ing sajroning roh lan kayektèn . "
Aturé wong wadon mau , " Kula mangertos bilih Mésias badhé rawuh , ingkang ugi kasebut Kristus ; punika sarawuhipun badhé nyumerepaken samukawis dhateng kula sadaya . "
Pangandikané Yésus , " Iya Aku iki Panjenengané kang lagi ngandikan karo kowé . "
Nalika samana para sakabaté teka , sarta padha gumun déné Yésus imbal-pangandika karo wong wadon . Nanging ora ana siji-sijia kang munjuk , " Punapa ingkang Panjenengan karsakaken ? " utawa , " Tiyang punika Panjenengan ngandikani punapa ? "
Wong wadon mau nuli ninggal juné ana ing kono , banjur lunga menyang kutha lan crita marang wong-wong ing kono ,
" Ayo padha delengen , ing kana ana wong kang ngandhakaké marang aku sakèhing lelakonku . Apa sajaké wong iku Kristus ? "
Wong-wong mau tumuli padha mangkat menyang sanjabané kutha sowan marang ngarsané Yésus .
Nalika samana para sakabaté munjuk marang Panjenengané , aturé , " Rabbi , sumangga Panjenengan dhahar ! "
Nanging Panjenengané paring wangsulan , pangandikané , " Aku duwé pangan kang ora padha kokmangertèni . "
Para sakabat tumuli padha sapocapan , " Apa ana wong kang wis nyaosi dhahar marang Panjenengané ? "
Pangandikané Yésus , " Kang dadi panganku yaiku anggonku nglakoni karsané Panjenengané kang ngutus Aku , sarta ngrampungaké ayahané .
Rak ana kandhamu mangkéné : Kurang patang sasi nuli panèn . Nanging Aku pitutur marang kowé : Padha delengen ing kiwa-tengenmu lan tamatna pategalan-pategalan , kang wis katon kuning iku mangsané dienèni .
Saiki uga kang padha derep wus tampa bawon , sarta nglumpukaké woh kang tumuju marang urip langgeng , satemah kang nyebar lan kang derep loro-loroné padha bungah .
Awit tumrap iki , bener bebasan kang mangkéné : Kang siji nyebar , sijiné kang ngenèni .
Kowé padha dakutus ngenèni kang dudu garapanmu . Wong liya kang padha nggarap , lan kowé kang padha ngundhuhi pametuning garapané . "
Sakèhing wong Samaria ing kutha kono iku padha pracaya marang Panjenengané awit saka paseksiné wong wadon mau , " Panjenengané wus mbedhèk sakèhing lelakonku . "
Wong-wong Samaria mau bareng wis sowan ing ngarsané Yésus , padha duwé atur panyuwun , muga karsa lereb ana ing omahé . Panjenengané iya banjur lereb ana ing kono rong dina ,
sarta mundhak akèh manèh kang padha dadi pracaya awit saka pangandikané ,
lan padha tutur marang wong wadon mau , " Aku wus padha pracaya ora marga saka kandhamu iku , amarga aku dhéwé wus padha ngrungokaké Panjenengané , lan aku wus padha mangerti , yèn Panjenengané iku nyata Pamartaning jagat . "
Sawisé rong dina Yésus tindhak saka kono menyang Galiléa ,
sabab Yésus piyambak wus neksèni yèn nabi iku ora kajèn ana ing nagarané dhéwé .
Sarawuhé ing Galiléa , wong-wong ing kono banjur padha nampèni Panjenengané , marga wus padha ndeleng sakèhing pandamelé ana ing Yérusalèm nalika riyaya , sabab wong-wong mau uga mèlu nekani riyaya iku .
Yésus tumuli rawuh manèh ing Kana , wilayah Galiléa , panggonan nalika Panjenengané ndamel banyu dadi anggur . Anadéné ing Kapèrnaum ana punggawa kraton duwé anak lanang kang lagi lara .
Nalika punggawa mau krungu warta menawa Yésus saka Yudéa rawuh ing Galiléa , banjur sowan Panjenengané sarta nyuwun supaya karsa rawuh nyarasaké anaké , awit anaké iku wis mèh mati .
Yésus ngandika marang punggawa mau , " Yèn ora ndeleng pratandha lan mukjijat , kowé ora pracaya . "
Unjuké punggawa mau , " Gusti , mugi karsa rawuh sadèrèngipun anak kawula pejah . "
Pangandikané Yésus , " Balia , anakmu urip . " Punggawa mau pracaya marang pangandikané Yésus , banjur bali .
Nalika isih ana ing dalan , punggawa mau kapethuk abdi-abdiné kang padha nusul ngabari , menawa anaké urip .
Tumuli padha ditakoni , wayah apa anaké wiwit waras . Wangsulané , " Kala wingi siyang jam satunggal , anggènipun mantun bentèripun . "
Bapakné mau banjur kèlingan yèn ing wayah iku dipangandikani Yésus , " Anakmu urip . " Punggawa kraton mau dalah sabrayaté kabèh tumuli padha pracaya .
Iku pratandha kang kapindho kang katindakaké déning Yésus , nalika kondur saka Yudéa menyang Galiléa .
Sawusé iku , ana riyayané wong Yahudi , Yésus tindak menyang Yérusalèm .
Ing Yérusalèm , sacedhaké Gapura Wedhus , ana blumbang , kang ing tembung Ibrani diarani : Bètèsda , kang ana bangsalé lima .
Ing bangsal-bangsal kono akèh banget wong lara pating gluntung : wong wuta , wong pincang , wong lumpuh . [ Padha ngentèni kocaking banyu .
Awit samangsa ana malaékaté Pangéran tumedhak ing blumbang kono ngocak banyuné ; sarta menawa banyu mau kocak , sapa baé kang nyegur dhisik dhéwé dadi waras , sanadyan apa baé lelarané . ]
Ing kono ana wong kang nandhang lara wus telung puluh wolu taun lawasé .
Bareng Yésus pirsa wong mau nggluntung ana ing kono sarta Panjenengané nguningani menawa wong mau wus lawas anggoné mangkono iku , banjur dipangandikani , " Kowé apa kepéngin waras ? "
Atur wangsulané wong kang lara mau , " Bendara , mboten wonten tiyang ingkang nyemplungaken kawula dhateng blumbang samangsa toyanipun wiwit kocak . Angger kawula saweg murugi , lajeng wonten tiyang sanès ingkang nyemplung ngrumiyini kawula . "
Yésus banjur ngandika , " Tangia , paturonmu angkaten , lan lumakua ! "
Sanalika wong mau dadi waras , nuli ngangkat paturoné lan banjur mlaku . Nanging dina iku pinuju dina Sabat .
Amarga saka iku wong-wong Yahudi padha ngelokaké wong kang lagi baé waras mau , pangucapé , " Iki dina Sabat , kowé ora kena ngangkat paturonmu ! "
Nanging wangsulané wong mau , " Tiyang ingkang nyarasaken kula punika ingkang dhawuh dhateng kula : Paturonmu angkaten , lumakua ! "
Wong-wong mau banjur padha takon , " Sapa wongé kang akon marang kowé : Paturonmu angkaten , lumakua ? "
Nanging wong kang lagi baé waras ora mangerti , iku sapa , amarga Yésus wus nylimpet ana ing satengahé wong akèh kang ana ing kono .
Sawisé mangkono Yésus mrangguli wong mau ana ing Padaleman Suci , banjur dipangandikani , " Kowé wus waras , aja gawé dosa manèh , supaya kowé aja nganti kataman kang luwih banget . "
Wongé nuli lunga , nyaritakaké marang wong-wong Yahudi menawa kang marasaké iku Yésus .
Lan marga saka iku , wong-wong Yahudi padha ngudi arep nganiaya Yésus , amarga Panjenengané nindakaké kang mangkono iku ing dina Sabat .
Nanging Yésus ngandika , " Ramaku makarya nganti sapréné , mulané Aku uga nindakaké pagawéanku . "
Marga saka iku wong Yahudi mundhak nemen manèh anggoné ngarah nyédani Panjenengané , awit ora ngamungaké nerak dina Sabat baé , nanging uga marga mastani yèn Allah iku Ramané piyambak , dadi sarirané dipadhakaké karo Allah .
Yésus paring wangsulan , pangandikané , " Satemené Aku pitutur marang kowé : Sang Putra ora bisa nindakaké apa-apa saka awaké dhéwé , menawa Panjenengané ora weruh kang katindakaké déning Sang Rama . Sabab apa kang katindakaké déning Sang Rama , iku uga katindakaké déning Sang Putra .
Sabab Sang Rama ngasihi Kang Putra sarta nedahaké sabarang kang ditindakaké piyambak marang Panjenengané , malah iya bakal nedahaké marang Panjenengané pandamel kang luwih agung manèh katimbang karo iku , nganti kowé padha gumun .
Awit padha kaya Sang Rama anggoné nangèkaké lan nguripaké wong kang padha mati , mangkono uga Sang Putra iya nguripaké saben wong kang dikarsakaké .
Sang Rama ora ngadili sapa baé , nanging wus masrahaké pangadilan iku marang Sang Putra ,
supaya wong kabèh padha ngurmati marang Sang Putra kayadéné anggoné ngurmati Sang Rama . Sapa kang ora ngurmati marang Sang Putra , iku uga ora ngurmati marang Sang Rama kang ngutus Panjenengané .
Satemené Aku pitutur marang kowé : Saben wong kang ngrungokaké pituturku , sarta pracaya marang kang ngutus Aku , iku nduwèni urip langgeng , lan ora katut kaukum , jalaran wus pindhah saka pati marang urip .
Satemen-temené Aku pitutur marang kowé , bakal tumeka wektuné , malah wus tumeka , menawa wong mati padha krungu swantené Putraning Allah , lan sapa kang ngrungokaké iku bakal urip .
Sabab padha kaya Sang Rama kagungan gesang ing sarirané piyambak , mangkono uga Sang Putra iya wus kaparengaké kagungan gesang ing sarirané piyambak .
Sarta manèh wus kaparingan pangwasa ngasta pangadilan , amarga Panjenengané iku Putraning Manungsa .
Kowé aja padha gumun marang prakara iku , sabab bakal tumeka waktuné yèn sakèhing wong kang ana ing kubur padha krungu swantené ,
kang kalakuané becik bakal metu lan tangi nuju marang urip langgeng , nanging kang kalakuané ala bakal tangi nuju marang paukuman .
Aku ora bisa nindakaké apa-apa saka awakku dhéwé , anggonku ngadili iku manut karo apa kang dakrungu , sarta pangadilanku iku adil , amarga Aku ora nuruti karepku dhéwé , nanging manut karsané kang ngutus Aku .
Menawa Aku neksèni bab awakku dhéwé , paseksiku iku ora bener .
Ana liyané kang neksèni mungguh ing Aku lan Aku mangerti yèn paseksi kang kalairaké bab Aku iku bener .
Kowé wus padha kongkonan marang Yohanes , lan wong iku wus neksèni bab kayektèn .
Nanging Aku ora mbutuhaké paseksi saka manungsa , déné Aku tutur mangkono iku supaya kowé padha kapitulungan rahayu .
Yohanes iku minangka lampu kang murub lan kang madhangi , nanging kowé iku mung sawatara mangsa baé anggonmu gelem ngrasakaké padhangé .
Nanging Aku iki nduwèni paseksi kang ngungkuli paseksiné Yohanes , yaiku sakèhing pagawéan kang kaparingaké Sang Rama marang Aku , supaya daktindakaké . Pagawéan iku iya kang daktindakaké saiki , lan iku dadi paseksi anggoné Sang Rama ngutus Aku .
Sang Rama kang ngutus Aku , Panjenengané kang neksèni piyambak mungguh ing Aku . Kowé ora tau krungu swantené utawa nyumurupi pasuryané ,
apadéné pangandikané ora tetep dumunung ana ing kowé , awit kowé padha ora pracaya marang Panjenengané kang kautus .
Kowé padha nitipriksa Kitab-kitab Suci , awit pandugamu marga saka iku kowé nduwèni urip langgeng . Nanging sanadyan Kitab-kitab Suci iku neksèni bab Aku ,
éwasamono kowé padha ora gelem marani Aku supaya nduwèni urip iku .
Aku ora mbutuhaké pakurmataning manungsa .
Nanging tumrap kowé , Aku wus mangerti , menawa ing atimu padha ora kadunungan katresnan marang Allah .
Tekaku iki ing asmané Ramaku , nanging kowé padha ora nampani Aku . Menawa ana wong liya teka demi jenengé dhéwé iku bakal koktampani .
Kowé iku anggonmu bisa padha pracaya kepriyé , déné padha ngarah urmat-ingurmatan , mangka kaurmatan kang saka Allah piyambak iku ora padha kokupaya .
Kowé aja padha duwé pangira yèn Aku kang bakal nggugat kowé ana ing ngarsané Sang Rama ; kang nggugat kowé , yaiku Musa kang dadi dununging pangarep-arepmu .
Sabab menawa kowé padha pracaya marang Musa , mesthiné iya pracaya marang Aku , amarga panjenengané wus nyerat bab Aku .
Nanging menawa kowé padha ora pracaya marang seratané Musa , kepriyé anggonmu bakal padha pracaya marang kang dakkandhakaké ? "
Sawisé mangkono Yésus tindak menyang sabrangé tlaga Galiléa , yaiku Tlaga Tibérias .
Wong golongan padha gumrudug ndhèrèkaké Panjenengané , amarga padha ndeleng mukjijat kang wis katindakaké tumrap wong-wong kang padha lara .
Yésus tumuli minggah ing gunung , banjur lenggah ana ing kono karo para sakabaté .
Nalika samana wus ngarepaké Paskah , riyayané wong Yahudi .
Bareng Yésus mirsani sakiwa-tengené lan pirsa wong golongan padha gumrudug sowan , banjur ngandika marang Filipus , " Ing ngendi anggon kita padha arep tuku roti , supaya wong-wong iku bisa padha mangan ? "
Anggoné ngandika mangkono iku mung kagawé nyoba , awit wis pirsa piyambak apa kang bakal katindakaké .
Unjuké Filipus , " Roti pangaos kalih atus dinar mboten badhé nyekapi kanggé tiyang samanten kathahipun punika , sanadyan namung sami kapanduman nyakedhik . "
Panunggalané sakabat yaiku Andréas saduluré Simon Pétrus , nuli munjuk ,
" Punika wonten laré ingkang mbekta roti gangsal iji kaliyan ulam loh kalih , nanging punika punapa ginanipun kanggé tiyang samanten kathahipun ? "
Yésus ngandika , " Wong-wong iku konen padha linggih ! " Anadéné ing kono akèh suketé , wong-wong mau banjur padha linggih , kang lanang cacahé watara limang èwunan .
Yésus tumuli mundhut roti mau , lan sawusé saos sokur , banjur diedum-edum marang kang padha linggih ing kono , mangkono uga iwaké , olèhé arep padha mangan sakarepé .
Sawusé padha wareg , Yésus nuli dhawuh marang para sakabaté , " Cuwilan turahané padha klumpukna , supaya aja ana kang kebuwang ! "
Banjur iya diklumpukaké , olèh rolas wakul kebak isi cuwilan roti lima mau , yaiku sisané kang wis padha dipangan déning wong-wong mau .
Bareng wong-wong mau padha ndeleng mukjijat kang katindakaké déning Yésus iku , nuli padha ngucap , " Panjenengané iku nyata Nabi kang bakal rawuh ing jagat . "
Sarèhné Yésus pirsa yèn sedyané wong-wong iku padha teka arep meksa Panjenengané kajumenengaké ratu , banjur sumingkir minggah ing gunung manèh piyambakan .
Nalika ngarepaké surup , para sakabaté padha mudhun menyang tlaga , banjur padha nunggang prau ,
arep nyabrang menyang Kapérnaum . Bareng wus wengi , Yésus durung rawuh ,
mangka ombaké tlaga gedhé , amarga katempuh ing angin banter .
Bareng olèhé padha ndhayung mau wis olèh watara lima utawa enem kilomèteran , padha weruh Yésus tindak napak ing banyu nyelaki prauné , satemah padha wedi .
Nanging Panjenengané banjur ngandika , " Iki Aku , aja padha wedi ! "
Para sakabat banjur ngaturi Panjenengané minggah ing prau , lan sanalika iku uga prauné tekan dharatan kang katuju .
Ésuké wong akèh kang isih padha ana ing sabranging tlaga , padha sumurup yèn ing kono ora ana prau manèh kajaba mung siji mau , mangka Yésus ora nitih bareng karo sakabaté , mung para sakabat dhéwé kang mangkat .
Nanging tumuli ana prau liyané sawatara teka saka Tibérias ana ing sacedhaké panggonan padha mangan roti , sawusé Gusti saos sokur .
Bareng padha weruh yèn Yésus ora ana ing kono dalah para sakabaté , banjur padha nunggang prau , nusul menyang Kapèrnaum , nggolèki Yésus .
Bareng wong-wong mau ketemu Panjenengané ana ing sabrangé tlaga , nuli padha munjuk , " Rabbi , kala punapa anggèn Panjenengan dumugi ngriki ? "
Yésus paring wangsulan pangandikané , " Satemen-temené Aku pitutur marang kowé , kowé padha nggolèki Aku iku ora marga kowé padha weruh pratandha , nanging marga wus padha mangan roti nganti wareg .
Padha tumandanga ing gawé aja supaya olèh pangan kang bisa rusak , nanging supaya olèh pangan kang bisa tahan tumeka ing urip langgeng , kang bakal diparingaké marang kowé déning Putraning Manungsa ; marga iya Panjenengané iku kang wus ditengeri nganggo cap déning Allah Rama . "
Wong-wong mau banjur padha munjuk , " Kawula kedah sami nglampahi punapa supados nindakaken padamelan ingkang kakarsakaken déning Allah ? "
Yésus paring wangsulan marang wong-wong mau , " Iki pagawéan kang dikarsakaké Allah , yaiku supaya kowé padha pracaya marang kang kautus déning Allah . "
Unjuké wong-wong mau , " Pratandha punapa ingkang Panjenengan tindakaken , supados kawula saged sami ningali sarta lajeng pitados dhateng Panjenengan ? Panjenengan nglampahi pandamel punapa ?
Para leluhur kawula sami nedha manna wonten ing pasamunan , kados ingkang sampun sinerat : Padha diparingi roti saka ing swarga . "
Pangandikané Yésus , " Satemen-temené Aku pitutur marang kowé : Dudu Musa kang maringi roti marang kowé saka ing swarga iku , nanging Ramaku kang maringi roti sejati kang saka swarga marang kowé kabèh .
Awitdéné roti kang saka ing Allah yaiku roti kang tumurun saka ing swarga sarta kang nguripi jagat . "
Unjuké wong-wong mau , " Gusti , kawula mugi Panjenengan paringi roti punika ing salaminipun ! "
Pangandikané Yésus , " Aku iki rotining urip ; sing sapa marani Aku , iku ora bakal luwé manèh , sarta sing sapa pracaya marang Aku , iku ora bakal ngelak manèh .
Nanging Aku wus mituturi kowé : Sanadyan kowé wus padha ndeleng Aku , éwadéné padha ora pracaya .
Kabèh kang diparingaké Rama marang Aku , iku bakal padha marani Aku . Sarta sapa kang marani Aku ora bakal daktampik .
Sabab anggonku tumurun saka swarga iku ora supaya nglakoni karepku dhéwé , nanging karsané kang ngutus Aku .
Déné karsané Rama kang ngutus Aku iku mangkéné : Kabèh kang wus kaparingaké marang Aku iku aja nganti ana kang ilang , nanging supaya daktangèkna bésuk ing wekasaning jaman .
Sabab karsané Ramaku iku , yaiku supaya saben wong kang ndeleng Kang Putra lan pracaya marang Panjenengané , iku nduwènana urip langgeng , sarta supaya Aku nangèkaké bésuk ing wekasaning jaman . "
Wong-wong Yahudi banjur padha nggrundeli Panjenengané , awit ana pangandikané , mangkéné , " Aku iki roti kang tumurun saka swarga . "
Padha grenengan , mangkéné , " Apa iku dudu Yésus anaké Yusuf ? Aku rak padha wanuh karo bapa lan ibuné ? Kepriyé déné duwé pangucap : Aku tumurun saka swarga ? "
Yésus banjur paring wangsulan , pangandikané , " Aja padha grundelan .
Ora ana wong kang bisa marani Aku , menawa ora digèndèng déning Sang Rama kang ngutus Aku , lan Aku bakal nangèkaké wong iku mbésuk ing wekasaning jaman .
Ing kitabé para nabi ana tulisan , mangkéné , ' Wong kabèh bakal kawulang déning Allah . ' Saben wong kang wus ngrungokaké sarta nampani piwulang saka Sang Rama , iku marani Aku .
Kang mangkono iku ora ateges ana wong kang wis weruh marang Sang Rama . Mung kang pinangkané saka ing Allah iku kang wis ndeleng Sang Rama .
Satemen-temené Aku pitutur marang kowé : Sing sapa pracaya , iku nduwèni urip langgeng .
Aku iki rotining urip .
Leluhurmu padha mangan manna ana ing pasamunan , lan wis padha mati .
Aku iki roti kang tumurun saka swarga : Sing sapa mangan roti iki , iku ora bakal mati .
Aku iki rotining urip , kang wus tumurun saka swarga . Menawa wong mangan roti iki , bakal urip ing salawas-lawasé . Anadéné roti kang dakparingaké , yaiku dagingku , kang bakal dakparingaké kanggo uripé jagat . "
Wong-wong Yahudi tumuli padha padudon , pangucapé , " Wong iku kepriyé bisané mènèhaké dagingé supaya padha dakpangan ? "
Yésus banjur ngandika marang wong-wong mau , " Satemen-temené Aku pitutur marang kowé . Menawa kowé ora mangan dagingé Putraning Manungsa lan ora ngombé getihé , kowé padha ora kadunungan urip .
Sapa wong kang mangan dagingku lan ngombé getihku , iku nduwèni urip langgeng , sarta Aku kang bakal nangèkaké mbésuk ing dina wekasaning jaman .
Sabab dagingku iku pangan kang sejati , lan getihku iku ombèn-ombèn kang sejati .
Wong kang mangan dagingku lan ngombé getihku , iku dadi tetep ana ing Aku , lan Aku ana ing wong iku .
Padha kaya Rama kang gesang ngutus Aku lan Aku urip déning Sang Rama , mangkono uga sing sapa mangan Aku iku iya bakal urip déning Aku .
Iki roti kang wus tumurun saka swarga . Dudu roti kaya kang dipangan déning para leluhurmu , lan banjur wus padha mati . Sapa baé kang mangan roti iki bakal urip ing salawas-lawasé . "
Iku mau kabèh dipangandikakaké Yésus ing Kapèrnaum nalika Panjenengané mulang ana ing papan pangibadah .
Bareng krungu kang mangkono mau akèh kang padha ngucap mangkéné , " Tetembungan iki keras temenan , kang betah ngrungokaké baé sapa ? "
Yésus pirsa sajroning panggalih menawa muridé padha grenengan ing bab iku mau , banjur dipangandikani , " Apa tembung iki ndadèkaké kowé kecenthok ?
Banjur kepriyé saupama kowé padha weruh Putraning Manungsa sumengka menyang padunungané kang dhisik ?
Roh iku kang nguripaké , daging ora ana paédahé . Tembung-tembung kang dakdhawuhaké marang kowé iku roh lan urip .
Nanging ing panunggalanmu ana kang ora pracaya . " Yésus pancèn pirsa wiwit wiwitan mula , sapa wongé kang padha ora pracaya , lan sapa kang bakal ngulungaké Panjenengané .
Panjenengané banjur ngandika , " Mulané kowé wus padha dakdhawuhi mangkéné : Ora ana wong kang bisa marani Aku , kajaba menawa Sang Rama maringi wewenang marang wong iku . "
Wiwit nalika iku para muridé akèh kang padha mundur , ora ndhèrèkaké tindaké manèh .
Yésus ngandika marang sakabat rolas , " Apa kowé ora padha arep lunga uga ? "
Atur wangsulané Simon Pétrus , " Gusti , ingkang kawula purugi sinten ? Pangandika Panjenengan punika pangandikaning gesang langgeng .
Saha kawula sampun pitados lan sumerep , bilih Panjenengan punika Ingkang Suci saking Allah . "
Yésus paring wangsulan , " Rak Aku dhéwé kang milih kowé wong rolas iki , nanging salah sijining panunggalanmu iku Iblis . "
Anadéné kang dikarsakaké iku Yudas anaké Simon Iskariot , marga iya wong iku kang bakal ngulungalaké Yésus , sanajan iya panunggalané sakabat rolas .
Sawusé mangkono Yésus lelana ngideri Galiléa . Sabab Panjenengané ora karsa mider-mider ana ing Yudéa , awit wong Yahudi padha ngarah sédané .
Nalika iku ngarepaké riyayané wong Yahudi , yaiku riyaya Tancebing Tarub .
Kang iku para sadhèrèké Yésus padha matur marang Panjenengané , " Sumangga Panjenengan tindak dhateng Yudéa , supados para murid Panjenengan inggih sami saged ningali pakaryan ingkang Panjenengan tindakaken .
Sabab mboten wonten tiyang ingkang tumindak kanthi sesidheman , manawi ngangkah dados kawigatosanipun tiyang kathah . Manawi Panjenengan nindakaken pakaryan ingkang makaten punika , sumangga Panjenengan ngedhèng dhateng jagat . "
Sabab para sadhèrèké piyambak iya padha ora pracaya marang Panjenengané .
Yésus tumuli ngandika marang para sadhèrèké mau , " Durung tekan waktuku , nanging tumrapé kowé kabèh , tansah ana waktuné .
Jagat iku ora bisa sengit marang kowé , nanging sengit marang Aku , amarga Aku neksèni yèn panggawéné jagat iku ala .
Kowé padha mangkata nekani riyaya iku . Aku durung mangkat mrana , amarga durung tekan waktuku . "
Sawisé ngandika mangkono , Panjenengané banjur kantun ana ing Galiléa .
Nanging bareng para sadhèrèké wis mangkat nekani riyaya mau , Panjenengané iya tindak mrana , nanging ora ngeblak , dadi kanthi sesidheman .
Nalika riyaya , wong-wong Yahudi padha nggolèki Panjenengané , lan ngucap , " Wongé ana ing ngendi ? "
Saka antarané wong akèh mau kaprungu rerasanan bab Panjenengané . Ana kang ngucap mangkéné , " Iku wong becik . " Liyané manèh , " Ora , iku nasaraké wong akèh . "
Éwadéné ora ana wong siji-sijia kang wani rembugan ngeblak bab Panjenengané , amarga padha wedi marang wong Yahudi .
Bareng wus nengah-nengahi riyaya , Yésus lumebet ing Padaleman Suci sarta memulang .
Wong Yahudi padha kaéraman , pangucapé , " Wong iku olèhé kawruh kang kaya mangkono iku saka ing ngendi , rak ora nganggo sinau ! "
Yésus paring wangsulan , " Piwulangku iki dudu piwulangku dhéwé , nanging piwulangé kang ngutus Aku .
Saben wong kang gelem nglakoni karsané , mesthi bakal mangerti piwulangku iki , apa saka Allah , apa saka tetembunganku dhéwé .
Saben wong kang rembugé saka karepé dhéwé iku ngarah kaluhurané dhéwé . Nanging wong kang ngupaya kaluhurané kang ngutus , iku kang temen , sarta ora kadunungan cidra .
Apa dudu Musa kang ndhawuhaké angger-anggering Torèt marang kowé ? Nanging panunggalanmu ora ana siji-sijia kang netepi angger-anggering Torèt mau . Sabab apa kowé padha ngarah patiku ? "
Atur wangsulané wong akèh , " Panjenengan punika kapanjingan dhemit . Sinten ingkang badhé nyédani Panjenengan ? "
Yésus paring wangsulan marang wong-wong mau , " Mung ana panggawé siji kang daklakoni , mangka kowé kabèh padha gumun .
Dadiné , Musa ndhawuhaké pranatan tetak marang kowé -- sanyatané pranatan tetak iku ora saka Musa , nanging saka para leluhur kita -- lan ing dina Sabat kowé iya padha netaki wong .
Menawa wong ditetaki ing dina Sabat , supaya angger-anggeré Musa aja nganti katerak , yagéné kowé padha panas atimu marang Aku , awit Aku marasaké badan sakojur ing dina Sabat ?
Anggonmu ngukumi aja manut apa kang katon , nanging ngukumana kanthi adil . "
Wong Yérusalèm sawatara padha ngucap , " Apa dudu Wong iku kang diarah patiné ?
Delengen , Panjenengané ngandika kanthi sakepénaké baé pangucapé , sarta wong-wong ora padha madoni apa-apa . Apa sajaké para panggedhé kita iya wus pirsa menawa Panjenengané iku Kristus ?
Nanging mungguh Wong iku kita wus mangerti pinangkané , mangka samangsa Kristus iku rawuh , ora ana kang weruh pinangkané . "
Nalika Yésus memulang ing Padaleman Suci , Panjenengané ngandika mangkéné , " Pancèn kowé padha wanuh marang Aku , lan iya padha weruh asal-usulku saka ngendi ; nanging tekaku ora saka karepku dhéwé . Aku diutus déning Panjenengané kang asipat leres , kang kowé padha ora wanuh .
Aku wanuh Panjenengané , amarga Aku mijil saka Panjenengané , lan iya Panjenengané iku kang ngutus Aku . "
Wong-wong mau padha ngarah nyekel Panjenengané , nanging ora ana kang nganti nggepok sarirané , amarga durung tekan wektuné .
Ananging ing antarané wong akèh iku , akèh kang padha pracaya marang Panjenengané sarta pangucapé , " Menawa Kristus rawuh , apa iya bakal nindakaké mukjijat luwih akèh katimbang karo kang katindakaké déning Panjenengané iki ? "
Para Farisi padha krungu yèn wong akèh padha grenengan kaya mangkono bab Panjenengané , mulané para pangareping imam lan para Farisi banjur padha kongkonan para tukang jaga Padaleman Suci dikon nyekel Panjenengané .
Yésus banjur ngandika , " Mung kari sawatara mangsa anggonku ana ing antaramu , nuli Aku bakal sowan marang kang ngutus Aku .
Kowé bakal padha nggolèki Aku , nanging ora bakal ketemu , awit kowé padha ora bisa marani padununganku . "
Wong-wong Yahudi nuli padha sapocapan , " Panjenengané iku arep tindak menyang ngendi , nganti aku padha ora bisa ketemu Panjenengané ? Apa arep marani wong kang padha ngumbara ing antarané wong Yunani , arep memulang wong Yunani ?
Apa tegesé tembung kang diucapaké : Kowé bakal padha nggolèki Aku , nanging ora bakal ketemu karo Aku , sarta kowé ora bakal padha bisa marani padununganku ? "
Bareng dina wekasan , yaiku nalika gedhé-gedhéning riyaya mau , Yésus jumeneng sarta ngandika , " Sing sapa ngelak , iku maranana Aku lan ngombéa !
Sing sapa pracaya marang Aku iku kaya suraosé kitab : ana ing batiné bakal mili ilèn-ilèn banyu urip ! "
Kang dikarsakaké iku mau yaiku Roh , kang bakal ditampa déning wong-wong kang padha pracaya marang Panjenengané ; sabab nalika samana Roh durung rawuh , amarga Yésus durung kamulyakaké .
Ana wong sawatara ing antarané wong akèh iku kang padha krungu pangandika iku mau , banjur padha ngucap , " Panjenengané iku sanyata Nabi kang padha kita anti-anti . "
Liyané padha ngucap , " Panjenengané iku Kristus . " Nanging kang liyané manèh ana kang ngucap , " Dudu , Kristus iku ora mijil saka Galiléa !
Amarga manut surasané Kitab Suci , Kristus iku mesthi mijil saka trahé Daud . "
Temahan wong golongan padha diya-diniya bab Panjenengané .
Ana panunggalané sawatara kang padha arep nyekel Panjenengané , nanging ora ana kang nganti wani nggepok sarirané .
Wong jaga mau tumuli padha bali menyang ngarsané para pangarepé imam lan para Farisi , sarta dikandhani , " Kena apa wongé kok ora kokgawa ? "
Wangsulané wong-wong iku , " Dèrèng naté wonten tiyang ingkang wicanten kados tiyang punika ! "
Wangsulané para Farisi marang para wong jaga mau , " Apa kowé iya wus padha disasaraké ?
Apa ana ing antarané para panggedhé lan ing antarané para Farisi kang padha pracaya marang wong iku ?
Nanging wong akèh iku padha ora weruh ing Torèt , padha kena ing musibat . "
Nikodémus , salah sijining wong panunggalané , kang biyèn tau sowan Panjenengané , ngucap ,
" Punapa angger-anggering Torèt kita ngukum tiyang , sadèrèngipun tiyang punika dipun priksa sarta dipun yektosi pratingkahipun ? "
Wangsulané wong-wong mau , " Punapa panjenengan inggih tiyang Galiléa ? Sumangga panjenengan titi-priksa Kitab Suci , satemah panjenengan badhé uninga bilih mboten wonten nabi ingkang rawuh saking Galiléa . "
Wong-wong iku mau banjur padha mulih sowang-sowangan ,
nanging Yésus tindak menyang gunung Zaitun .
Bareng wayah bangun ésuk Panjenengané rawuh manèh ing Padaleman Suci , lan wong kabèh padha sowan ing ngarsané ; Panjenengané banjur lenggah mulang wong-wong iku .
Para ahli Torèt lan para Farisi tumuli padha ngajokaké marang Panjenengané wong wadon kang kacekel nalika laku bandrèk .
Wong-wong iku padha mapanaké wong wadon mau ana ing tengah , banjur padha matur marang Yésus , " Rabbi , tiyang èstri punika kacepeng nalika saweg lampah bandrèk .
Musa ndhawuhaken dhateng kita wonten ing angger-anggering Torèt , supados tiyang-tiyang èstri ingkang makaten punika dipun benturana séla . Ingkang punika kadospundi pamanggih Panjenengan ? "
Wong-wong mau padha munjuk mangkono kanggo nyoba Panjenengané , supaya olèh jalaran kanggo nglepataké Panjenengané . Nanging Yésus tumungkul banjur nyerat ing lemah kalawan racikané .
Bareng wong-wong mau ora uwis-uwis olèhé padha takon , Panjenengané nuli jumeneng sarta ngandikani wong-wong mau , " Sapa ing antaramu kang tanpa dosa , iku miwitana mbenturi wong wadon iku nganggo watu . "
Panjenengané banjur tumungkul manèh sarta nyerat ing lemah .
Ananging sawisé wong-wong mau krungu pangandika iku , tumuli padha lunga mbaka siji , wiwit saka kang tuwa dhéwé . Wekasané kari Yésus piyambak lan wong wadon kang isih tetep ana ing kono .
Yésus tumuli jumeneng , sarta ngandika marang wong wadon iku , " Hé , wong wadon , ana ing ngendi wong-wong mau ? Apa ora ana kang ngukum kowé ? "
Atur wangsulané , " Mboten wonten , Gusti . " Yésus banjur ngandika , " Aku uga ora ngukum kowé . Lungaa , lan wiwit saiki aja gawé dosa manèh ! "
Yésus paring dhawuh manèh marang wong akèh , " Aku iki pepadhanging jagat ; sapa kang ngetut-buri Aku , ora bakal lumaku ana ing pepeteng , nanging bakal nduwèni pepadhanging urip . "
Unjuké para Farisi , " Panjenengan neksèni sarira panjenengan piyambak , paseksi punika mboten leres . "
Dhawuh wangsulané Yésus marang wong-wong mau , " Sanadyan Aku neksèni awakku dhéwé , nanging paseksiku iku nyata , amarga Aku mangerti sangkan-paranku . Nanging kowé padha ora mangerti sangkan-paranku iku .
Anggonmu padha ngadili iku nganggo ukuraning manungsa , Aku ora ngadili wong siji-sijia ,
lan menawa Aku ngadili , anggonku ngadili iku bener , amarga Aku ora ijèn , nanging Aku bebarengan karo Panjenengané kang ngutus Aku .
Ing sajroning Torètmu wus katulis , yèn paseksiné wong loro iku sah .
Aku kang neksèni mungguh awakku dhéwé , lan Rama kang ngutus Aku , iya neksèni mungguh ing Aku . "
Wong-wong mau padha munjuk , " Rama Panjenengan wonten ing pundi ? " Paring wangsulané Yésus , " Kowé padha ora wanuh marang Aku lan Ramaku . Menawa kowé wanuh marang Aku , mesthi iya wanuh marang Ramaku . "
Pangandika mau kadhawuhaké Yésus , nalika Panjenengané paring piwulang ana ing Padaleman Suci , sacedhaké panggonan caos pisungsung . Lan ora ana wong siji-sijia kang nyekel Panjenengané , amarga durung tumeka ing wektuné .
Yésus tumuli ngandika manèh marang wong golongan , " Aku iki bakal lunga , lan kowé bakal padha nggolèki Aku , nanging kowé bakal padha mati sajroning dosamu . Aku lunga menyang papan kang kowé padha ora bisa mrana . "
Pangucapé wong-wong Yahudi , " Apa panjenengané iku arep ngendhat , déné kagungan pangucap : Ing ngendi paranku , kowé padha ora bisa mrana ? "
Pangandikané Yésus , " Pinangkamu iku saka ngisor , Aku iki saka ngaluhur , pinangkamu saka ing donya iki , nanging Aku ora saka ing donya iki .
Mulané Aku mau pitutur marang kowé , menawa kowé bakal padha mati sajroning dosamu . Amarga menawa kowé padha ora ngandel yèn Aku iki Panjenengané , kowé bakal padha mati sajroning dosamu . "
Pangucapé wong-wong mau , " Panjenengan punika sinten ? " Yésus paring wangsulan , " Apa gunané rembugan manèh karo kowé kabèh ?
Mungguh ing kowé , akèh prakara kang kudu dakdhawuhaké lan dakadili , nanging Panjenengané kang ngutus Aku iku bener , apa kang dakrungu saka Panjenengané , iku kang dakdhawuhaké marang jagat . "
Wong-wong kang kadhawuhan iku ora mangerti menawa Panjenengané ngandikaké bab Sang Rama .
Mulané Yésus ngandika , " Bésuk samangsa kowé wus nyengkakaké Putraning Manungsa , nuli kowé lagi bakal padha mangerti yèn Aku iki Panjenengané , sarta ora nglakoni apa-apa saka karepku dhéwé , nanging apa kang dakwarahaké iku miturut kaya anggonku wis diwulang déning Ramaku .
Kang ngutus Aku iku nunggil karo Aku . Panjenengané ora marengaké Aku ijèn , awit Aku tansah nglakoni kang dadi karsané . "
Bareng Yésus wus ngandika bab iku mau kabèh , wong akèh padha pracaya marang Panjenengané .
Yésus banjur ngandika marang wong-wong Yahudi kang padha pracaya , dhawuhé , " Menawa kowé padha ngantepi pituturku , kowé sanyata padha dadi muridku ,
sarta bakal padha ngerti kayektèn , lan kayektèn iku bakal mardikakaké kowé . "
Wong-wong mau padha mangsuli , " Kula sami tedhak-turunipun Abraham , lan dèrèng naté ngawula dhateng sok tiyanga ; kadospundi Panjenengan ngandika : Kowé bakal padha mardika ? "
Yésus paring wangsulan , pangandikané , " Satemené Aku pitutur marang kowé : Saben wong kang nglakoni dosa iku dadi baturé dosa .
Anadéné batur iku pamanggoné ora tetep ana ing omah , nanging Putra iku pamanggoné tetep ana ing omah salawasé .
Kang iku menawa Kang Putra wus mardikakaké kowé , kowé iya padha mardika temenan . "
" Aku mangerti menawa kowé iku tedhak-turuné Abraham , nanging kowé padha ngarah matèni Aku , awit pituturku ora olèh papan ana ing kowé .
Apa kang wis dakdeleng mungguh ing Ramaku , iya iku kang dakucapaké . Mangkono uga kowé , padha nglakoni apa kang kokrungu saka bapakmu . "
Wong-wong Yahudi padha mangsuli , unjuké , " Rama kula punika Abraham . " Pangandikané Yésus , " Menawa kowé padha dadi putrané Abraham , kowé mesthi padha nglakoni apa kang katindakaké déning Abraham .
Nanging kang koktindakaké yaiku ngarah matèni Aku , wong kang wus nglairaké kayektèn marang kowé , yaiku kayektèn kang wus dakrungu saka Allah ; panggawé kang kaya mangkono iku ora katindakaké déning Abraham .
Kowé kabèh padha nglakoni paggawéné bapakmu dhéwé . " Unjuké wong-wong mau , " Lair kula punika mboten saking bédhang . Kula sami gadhah Rama satunggal inggih punika Allah . "
Pangandikané Yésus , " Menawa Allah iku Ramamu , kowé mesthi padha tresna marang Aku , awit Aku mijil saka ing Allah , saiki Aku ana ing kéné . Apa manèh tekaku iku ora saka karepku dhéwé , nanging saka Panjenengané kang ngutus Aku .
Sabab apa kowé padha ora mangerti tembungku ? Iku awit kowé padha ora bisa nyandhak pituturku .
Kowé mijil saka bapakmu , yaiku Iblis , lan kowé padha seneng nglakoni kekarepané bapakmu iku . Mangka iku tukang matèni wong wiwit wiwitan mula , sarta ora urip sajroning kayektèn , awit kayektèn iku ora dumunung ing bapakmu . Samangsa ngucapaké goroh , pangucapé iku saka awaké dhéwé , amarga pancèn iku tukang goroh lan bapakné sakèhing goroh .
Nanging sarèhné Aku iki mituturaké kayektèn marang kowé , kowé padha ora ngandel marang Aku .
Sapa panunggalanmu kang mbuktèkaké menawa Aku tumindak dosa ? Menawa Aku ngandhakaké kayektèn , sabab apa kowé ora pracaya marang Aku ?
Sapa baé kang mijil saka Allah , iku mesthi ngrungokaké pangandikané Allah ; kowé iku padha ora ngrungokaké , awit kowé ora mijil saka Allah . "
Wong-wong Yahudi padha mangsuli , aturé , " Rak ya bener ta kandhaku , yèn kowé iku wong Samaria kang kepanjingan sétan ? "
Yésus paring wangsulan , " Aku ora kapanjingan dhemit , nanging Aku ngluhuraké Ramaku sarta kowé padha ora ngajèni Aku .
Nanging Aku ora ngudi marang kaluhuranku : Ana siji kang ngupaya lan Panjenengané iku uga kang ngadili .
Satemené Aku pitutur marang kowé : Sapa kang netepi ing pituturku iku ora bakal ngalami mati ing salawas-lawasé . "
Pangucapé wong-wong Yahudi , " Saiki aku padha mangerti yèn Kowé iku kapanjingan sétan . Sabab Abraham wus séda , mangkono uga para nabi , mangka Kowé iku duwé pangucap : Sapa baé kang netepi ing pituturku , bakal ora ngalami mati ing salawas-lawasé .
Kowé apa ngungkuli leluhurku Abraham kang wus séda ! Para nabi iya wus padha séda ; Kowé iku ngaku-aku sapa , ta ? "
Yésus paring wangsulan , pangandikané , " Menawa Aku ngluhuraké awakku dhéwé , kaluhuranku iku ora ana gunané sathithik-thithika . Ramaku iku kang ngluhuraké Aku , iya Panjenengané iku kang koksebut Allahmu .
Mangka kowé padha ora wanuh marang Panjenengané , nanging Aku wanuh marang Panjenengané . Saupama Aku muni yèn ora wanuh , Aku dadi wong goroh padha kaya kowé . Nanging Aku wanuh marang Panjenengané , sarta netepi pangandikané .
Abraham leluhurmu rena panggalihé déné bakal nguningani dinaku , lan iya wis nguningani sarta ndadèkaké bingahé . "
Pangucapé wong-wong Yahudi sabanjuré , " Umurmu durung nganti sèket taun , kepriyé anggonmu wis weruh Abraham ? "
Paring wangsulané Yésus , " Satemen-temené Aku pitutur marang kowé : Sadurungé Abraham ana , Aku wis ana . "
Ing kono wong-wong banjur padha njupuki watu , arep mbenturi Panjenengané ; nanging Panjenengané ngilang , sarta nilar Padaleman Suci .
Nalika Yésus langkung , Panjenengané pirsa wong kang wuta wiwit lair mula .
Para sakabaté banjur munjuk pitakon marang Panjenengané , " Rabbi , sinten ingkang damel dosa , tiyang punika piyambak punapa tiyang-sepuhipun , déné ngantos lairipun wuta makaten ? "
Paring wangsulané Yésus , " Dudu wong iki , lan iya dudu wong-tuwané , nanging iku supaya pakaryan-pakaryané Allah kababara ana ing wong iku .
Aku lan kowé kabèh kudu padha nindakaké ayahané Panjenengané kang ngutus Aku , mumpung isih awan . Ana mangsané bengi lan ora ana wong kang bisa nglakoni pagawéan .
Sasuwéné Aku ana ing donya , Aku iki pepadhangé jagat . "
Sawusé ngandika mangkono iku , Panjenengané banjur kecoh ing lemah , lan nggawé luluhan nganggo kecoh lan lemah mau , tumuli dilèlètaké ing mripaté wong wuta iku .
Panjenengané banjur ngandika , " Lungaa , adusa menyang blumbang padusan ing Siloam . " Siloam tegesé " Kang diutus " . Wong wuta iku nuli mangkat lan adus ; banjur bali manèh lan wus bisa ndeleng .
Nanging tangga-tanggané lan wong-wong kang mauné weruh anggoné papriman banjur padha ngucap , " Apa wong iku dudu kang adaté papriman ? "
Ana kang mangsuli , " Bener , iya iku wongé . " Ana manèh kang ngucap , " Dudu , mung madha rupa baé . " Wong iku dhéwé banjur ngucap , " Leres , inggih kula punika tiyangipun . "
Wong-wong banjur padha takon , " Kepriyé mripatmu bisané melèk ? "
Wangsulané , " Tiyang ingkang namanipun Yésus damel luluhan siti , lajeng dipun lèlètaken ing mripat kula ; kula tumunten dipun dhawuhi : Lungaa menyang Siloam , adusa ! Kula lajeng mangkat , lan sasampunipun adus tumunten saged ningali punika . "
Wong-wong mau takon manèh , " Wong iku saiki ana ngendi ? " Wangsulané , " Kula mboten sumerep . "
Wong kang mauné wuta mau banjur padha kairid ngadhep para Farisi .
Anadéné anggoné Yésus damel luluhan lemah lan ngelèkaké mripaté wong wuta mau pinuju dina Sabat .
Mulané , para Farisi tumuli ndangu marang wong mau , kepriyé bisané melèk . Wangsulané , " Piyambakipun nglèlètaken luluhan siti ing mripat kula , kula lajeng adus , samangké kula saged ningali . "
Sawenèhing para Farisi mau ana kang ngucap , " Wong iku ora saka ing Allah , awit ora netepi pranatan dina Sabat . " Liyané manèh ana kang ngucap , " Wong kang nandhang dosa kepriyé bisané gawé mukjijat kang kaya mangkono iku ? " Temahan padha diya-diniya .
Para Farisi banjur ndangu manèh marang wong kang mauné wuta iku , " Panganggepmu marang wong iku kepriyé , rèhné kowé kang dielèkaké mripatmu ? " Aturé kang kadangu , " Panjenenganipun punika nabi . "
Nanging wong-wong Yahudi padha ora ngandel yèn wong iku mauné wuta lan lagi baé bisa ndeleng , nganti padha nimbali wong tuwané ,
sarta kadangu , " Apa iki anakmu kang kokkandhakaké yèn wuta wiwit lair mula ? Yèn mangkono kepriyé déné saiki anakmu bisa ndeleng ? "
Wangsulané wong tuwané mau , " Ingkang sami kula mangertosi , bilih punika anak kula , saha wuta wiwit lair mila ,
nanging kadospundi déné sapunika saged ningali , kula sami mboten mangertos , sarta sinten ingkang ngelèkaken mripatipun , kula ugi sami mboten mangertos . Anak kula sampun diwasa , panjenengan dangu piyambak , piyambakipun badhé saged ngaturaken kawontenaning badanipun piyambak . "
Aturé wong tuwané kang kaya mangkono iku awit padha wedi marang wong Yahudi , marga wong Yahudi wis padha sarujuk , yèn saben wong kang ngakoni Panjenengané iku Kristus , bakal disébrataké saka papan pangibadah .
Mulané wong tuwané mau matur , " Piyambakipun sampun diwasa , kula aturi ndangu piyambak . "
Wong-wong mau banjur padha nimbali sepisan manèh marang wong kang mauné wuta iku , sarta dipituturi , " Kowé ngurmatana Allah ; aku padha mangerti yèn wong iku wong dosa . "
Wangsulané wong mau , " Tiyang punika punapa tiyang dosa , kula mboten mangertos ; nanging satunggal prakawis ingkang kula mangertosi , kula suwaunipun wuta lan sapunika saged ningali . "
Pitakoné manèh , " Kowé dikapakaké ? Kepriyé anggoné ngelèkaké mripatmu ? "
Wangsulané wong mau , " Kula sampun matur dhateng panjenengan lan panjenengan mboten midhangetaken ; punapaa déné panjenengan badhé midhangetaken malih ? Punapa panjenengan inggih kepéngin dados muridipun ? "
Wong mau nuli dipisuhi , pangucapé , " Kowé iku muridé , nanging aku kabèh iki murid-muridé Musa .
Aku padha mangerti yèn Allah wis ndhawuhaké pangandika marang Musa , nanging mungguh Wong kaé aku padha ora weruh pinangkané . "
Wong mau tumuli mangsuli , " Lah , punika rak anèh , déné panjenengan malah sami mboten mangertos pinangkanipun , mangka Panjenenganipun sampun ngelèkaken mripat kula .
Kula sami sumerep , bilih Allah punika mboten midhangetaken dhateng tiyang dosa , nanging nyembadani tiyang-tiyang mursid sarta ingkang nglampahi karsanipun .
Wiwit rumiyin ngantos samangké dèrèng naté kepireng bilih wonten tiyang ingkang saged ngelèkaken mripatipun tiyang ingkang wuta lair mila .
Manawi tiyang punika mboten saking Allah , Panjenenganipun mboten saged nindakaken punapa-punapa . "
Wangsulané wong-wong iku , " Kowé iku kalairaké sajroning dosa babar pisan , kok arep mulang aku ? " Wong iku katundhung metu .
Yésus midhanget menawa wong kang mauné wuta mau wis katundhung . Bareng Panjenengané mrangguli wong mau banjur dipangandikani , " Apa kowé pracaya marang Putraning Manungsa ? "
Atur wangsulané , " Panjenenganipun punika sinten , Gusti , supados kawula pitados dhateng Panjenenganipun ? "
Pangandikané Yésus , " Kowé ora mung weruh Panjenengané baé , nanging Panjenengané kang lagi ngandikan karo kowé , yaiku Panjenengané . "
Unjuké wong mau , " Kawula pitados , Gusti . " Wong mau banjur sungkem sujud marang Panjenengané .
Pangandikané Yésus , " Tekaku ing jagat iki arep ngadili , supaya sing sapa ora ndeleng padha bisa ndeleng , lan sing sapa ndeleng padha dadia wuta . "
Pangandika iku kaprungu déning para Farisi sawatara kang lagi ana ing kono , wong-wong iku tumuli munjuk , " Kula punika punapa inggih sami wuta ? "
Yésus paring wangsulan marang wong-wong mau , " Saupama kowé wuta , kowé padha ora duwé dosa . Nanging sarèhné kowé padha kandha : Aku padha ndeleng , dadi tetep dosamu . "
" Satemené Aku pitutur marang kowé : Sapa kang mlebu kandhang wedhus ora metu lawang , nanging mènèk témbok , iku maling lan rampog ;
nanging sapa kang lumebuné liwat lawang , iku pangoné wedhus .
Pangon iku kang diwengani déning kang tunggu lawang sarta wedhus-wedhusé padha nilingaké swarané , lan tumuli diundangi manut jenengé dhéwé-dhéwé sarta banjur digiring metu .
Menawa wedhusé kabèh iku wus digiring metu , pangoné lumaku ing ngarep lan wedhusé padha ngetut-buri , marga wedhus-wedhus mau padha nitèni swarané .
Nanging wong liya mesthi ora ditut-buri , malah ditinggal mlayu , marga wedhus-wedhus iku ora padha wanuh marang swarané wong-wong liyané . "
Pasemon iku dingandikakaké déning Yésus marang wong-wong mau , nanging padha ora mangerti tegesé pangandika iku .
Yésus tumuli ngandika manèh , " Satemené Aku pitutur marang kowé : Iya Aku iki lawangé wedhus-wedhus iku .
Sakèhing wong kang tekané sadurungé Aku , iku maling lan rampog , lan wedhus-wedhus iku padha ora ngrungokaké marang wong-wong iku .
Aku iki lawangé ; sapa kang mlebuné metu ing Aku , iku bakal kaslametaké , sarta bakal mlebu lan metu , apadéné bakal nemu pangonan .
Maling iku tekané mung arep nyolong lan matèni sarta nyirnakaké ; Aku iki teka supaya wedhus-wedhus padha duwé urip , lan uripé iku kanthi kalubéran .
Iya Aku iki pangon kang utama . Pangon kang utama iku ngetohaké nyawané kanggo wedhus-wedhusé ,
nanging wong opahan kang dudu pangon , sarta dudu kang duwé wedhus-wedhus iku dhéwé , samasa weruh ana asu ajag teka , wedhusé ditinggal mlayu , temah asu ajag iku nubruki lan mbuyaraké wedhusé .
Anggoné lumayu iku jalaran mung wong opahan , lan ora gumati marang wedhus-wedhusé iku .
Aku iki pangon kang utama lan Aku nitèni wedhus-wedhusku lan wedhus-wedhusku padha wanuh marang Aku
kayadéné Sang Rama anggoné tepang marang Aku sarta Aku wanuh marang Sang Rama , sarta Aku ngetohaké nyawaku kanggo wedhus-wedhusku .
Aku isih duwé wedhus liyané manèh , kang ora saka ing kandhang kéné ; wedhus-wedhus iku iya kudu dakgiring uga , lan bakal padha ngrungokaké swaraku sarta bakal dadi pepanthan siji , lan pangon siji .
Sang Rama ngasihi Aku , jalaran Aku ngulungaké nyawaku supaya daktampani manèh .
Ora ana wong sijia baé kang ngrebut nyawaku , nanging dakulungaké miturut karepku dhéwé . Aku kwasa ngulungaké , lan kwasa ngukup manèh . Dhawuh iki kang daktampa saka Ramaku . "
Marga saka pangandika kang mangkono iku nuli tuwuh pasulayan manèh ing antarané wong-wong Yahudi . Akèh panunggalane ' kang ngucap , mangkéné ,
" Wong iku kapanjingan dhemit sarta ora waras ; yagéné padha kokrungokaké ? "
Wong liyané ngucap , " Iku rak dudu tembungé wong kang kapanjingan dhemit ; apa dhemit bisa ngelèkaké mripaté wong-wong wuta ? "
Ora antara lawas , ana riyaya pèngetan adeging Padaleman Suci ing Yérusalèm ; nalika samana mbeneri mangsa bedhidhing .
Yésus lagi tindak-tindak ana ing Padaleman Suci , ing bangsal Salomo .
Wong-wong Yahudi banjur padha ngrubung Panjenengané lan padha munjuk , " Ngantos pinten dangunipun anggèn Panjenengan damel mangu-manguning manah kula ? Manawi Panjenengan punika Kristus , mugi Panjenengan blakakaken dhateng kula sadaya . "
Paring wangsulané Yésus , " Kowé wus padha dakkandhani nanging padha ora pracaya ; panggawé kang daklakoni atas asmané Ramaku , iku kang padha neksèni mungguh ing Aku ,
nanging kowé padha ora pracaya , amarga kowé dudu panunggalané wedhus-wedhusku .
Wedhus-wedhusku padha nilingaké swaraku , sarta Aku wanuh marang wedhus-wedhusku lan wedhus-wedhusku padha ngetut-buri Aku ,
apadéné padha dakwènèhi urip langgeng , lan wedhus-wedhusku mesthi ora bakal padha nemu karusakan salawas-lawasé lan ora bakal ana wong kang ngrebut wedhus-wedhus iku saka tanganku .
Ramaku kang maringaké wedhus-wedhus iki marang Aku , Panjenengané iku ngungkuli samubarang kabèh , lan ora ana wong kang bisa ngrebut wedhus-wedhus mau saka astané Ramaku .
Aku lan Ramaku iku siji . "
Wong Yahudi tumuli njupuki watu manèh , arep kanggo mbenturi Panjenengané .
Pangandikané Yésus marang wong-wong mau , " Akèh panggawé becik kang saka Ramaku kang daktuduhaké marang kowé . Panggawé iku mau endi kang njalari kowé arep padha mbenturi Aku nganggo watu ? "
Wangsulané wong-wong Yahudi , " Anggonku arep mbenturi kowé iku ora marga panggawé kang becik , nanging marga anggonmu nyenyamah marang Allah , iya iku amarga kowé iku manungsa kok ndadèkaké awakmu iku Allah . "
Yésus paring wangsulan , " Apa ora katulis ing Kitab Torètmu , mangkéné : Ingsun wus ngandika : Sira kabèh iku allah .
Menawa wong kang padha kadhawuhan pangandikané Allah iku diarani allah -- mangka Kitab Suci iku ora kena dibatalaké --
apa kowé isih kandha karo Panjenengané kang sinucèkaké déning Sang Rama sarta kang wus kautus menyang jagat iku : Kowé nyenyamah Allah ! Amarga Aku wus ngandika : Aku iki Putraning Allah ?
Saupama Aku ora nglakoni pakaryané Ramaku , kowé aja pracaya marang Aku .
Nanging menawa Aku nglakoni iku mau , mangka kowé padha ora gelem pracaya marang Aku , padha pracayaa marang pakaryan-pakaryan iku supaya kowé padha sumurup lan mangerti yèn Sang Rama iku ana ing Aku lan Aku ana ing Ramaku . "
Sepisan manèh wong-wong mau padha arep nyekel Panjenengané , nanging Panjenengané luput saka tangané wong-wong mau .
Yésus tumuli tindak manèh menyang sabrangé Yordan , ing panggonané Yohanes biyèn mbaptisi , banjur lereb ana ing kono .
Lan akèh wong kang sowan marang ngarsané sarta padha ngucap , " Yohanes pancèn ora damel pratandha apa-apa , nanging kabèh kang dingandikakaké déning Yohanes mungguh wong iki , iku nyata . "
Lan akèh wong ing kono padha pracaya marang Panjenengané .
Nuli ana wong kang lagi lara , jenengé Lazarus , manggoné ing Bétania , ing désané Maria lan Marta , saduluré wadon .
Maria iku wong wadon kang wus tau njebadi sampéyané Gusti kalawan lenga wangi , sarta banjur diusapi nganggo rambuté .
Anadéné Lazarus kang lagi lara iku saduluré . Wong wadon loro iku banjur padha kongkonan munjuk marang Panjenengané , mangkéné , " Gusti , tiyang ingkang Panjenengan tresnani punika sakit . "
Yésus bareng midhanget pawarta iku , Panjenengané banjur ngandika , " Larané iku ora ndadèkaké patiné , nanging bakal mbabaraké kaluhuraning Allah , awit marga saka larané iku Putraning Allah bakal kaluhuraké . "
Yésus pancèn nresnani Marta sarta mbakyuné tuwin Lazarus .
Nanging sawisé midhanget yèn Lazarus lara , Panjenengané njarag kèndel rong dina manèh ana ing palerebané iku .
Sawisé mangkono Panjenengané banjur ngandika marang para sakabaté , " Payo padha bali menyang Yudéa manèh . "
Unjuké para sakabat , " Rabbi , nembé kémawon tiyang-tiyang Yahudi sami nyobi mbenturi Panjenengan mawi séla , punapa Panjenengan taksih ngersakaken tindak mrika malih ? "
Paring wangsulané Yésus , " Sadina iku apa ora rolas jam ? Sapa kang lumaku ing wayah awan , sikilé ora kesandhung , amarga ndeleng padhangé jagat iki .
Nanging menawa wong mlaku ing wayah bengi , sikilé kesandhung , amarga ora kadunungan pepadhang . "
Mangkono pangandikané , tumuli disambeti manèh , " Lazarus sadulur kita lagi turu , déné anggonku mrana prelu arep nggugah anggoné turu . "
Para sakabaté banjur munjuk , " Gusti manawi piyambakipun tilem , badhé saras . "
Nanging karsané Yésus turu kang ateges mati , mangka panyanané para sakabat kang kapangandikakaké turu iku turu salumrahé .
Marga saka iku Yésus nuli ngandika sabarèsé , " Lazarus wus mati ;
nanging sokur déné nalika iku Aku ora ana ing kana , kang mangkono iku luwih becik tumrap kowé , supaya kowé padha bisa sinau pracaya . Payo , saiki kita padha mrana . "
Tomas , kang karan Didimus , banjur kandha marang kanca-kancané para sakabat , " Payo , kita padha béla pati marang Panjenengané . "
Sarawuhé Yésus , Lazarus tinemu wus dikubur patang dina .
Désa Bétania iku dunungé cedhak karo Yérusalèm , dohé watara rong mil .
Ing kono sakèhing wong Yahudi wus padha teka ing omahé Marta lan Maria prelu nglipur anggoné kesripahan saduluré .
Nalika Marta krungu yèn Yésus rawuh , nuli menyat methukaké , nanging Maria kari ana ing omah .
Marta banjur munjuk marang Yésus , " Gusti , manawi Panjenengan wonten ing ngriki , sadhèrèk kula tamtu mboten pejah .
Nanging sapunika ugi kula mangertos , bilih punapa ingkang Panjenengan suwun dhumateng Allah , tamtu badhé dipun sembadani . "
Pangandikané Yésus , " Sadulurmu bakal tangi . "
Unjuké Marta , " Kula inggih mangertos bilih piyambakipun badhé tangi bénjing ing dinten patangèn , ing wekasaning jaman . "
Yésus paring wangsulan , pangandikané , " Aku iki patangèn lan kauripan . Sing sapa pracaya marang Aku bakal urip , sanadyan wus mati .
Lan saben wong kang urip sarta pracaya marang Aku , iku ora bakal mati ing salawas-lawasé . Apa kowé pracaya marang iku ? "
Unjuké Marta , " Inggih Gusti , kula pitados bilih Panjenengan punika Kristus , Putranipun Allah , ingkang badhé rawuh ing jagat . "
Sawusé munjuk mangkono , wong wadon iku banjur lunga ngundang Maria saduluré , lan mbisiki mangkéné , " Guru wus rawuh , nimbali kowé . "
Maria bareng krungu banjur mak nyat ngadeg marani Yésus .
Nalika iku Yésus durung lumebet ing désa , isih ana ing papan nalika Marta methuk Panjenengané .
Nalika wong-wong Yahudi kang padha ana ing omahé Maria prelu nglipur , weruh Maria mak nyat ngadeg sarta metu , nuli padha ngetutaké , dikira yèn Maria arep menyang kuburan lan nangis ana ing kono .
Satekané Maria ing panggonané Yésus , bareng weruh marang Panjenengané , banjur nyungkemi sampéyané sarta munjuk , " Gusti , saupami Panjenengan wonten ing ngriki , sadhèrèk kula mesthi mboten pejah . "
Bareng Yésus pirsa Maria nangis , mangkono uga wong-wong Yahudi kang padha ngetutaké , satemah Panjenengané sungkawa ing panggalih . Panjenengané trenyuh banget lan tumuli ngandika ,
" Anggonmu ngubur ana ing ngendi ? " Kang kadangu banjur munjuk , " Gusti , sumangga kula aturi mirsani ! "
Yésus nuli muwun .
Pangucapé wong-wong Yahudi , " Delengen , semono anggoné ngasihi ! "
Nanging ana sawenèh kang muni , " Panjenengané kang wus ngelèkaké mripaté wong wuta , apa iya ora bisa murungaké patiné wong iki ? "
Yésus tumuli sungkawa manèh ing panggalih , banjur nyelaki kuburan . Kubur iku awujud guwa katutupan ing watu .
Pangandikané Yésus , " Watuné singkirna ! " Marta , saduluré kang ngajal mau , munjuk , " Gusti , sampun mambet , amargi anggènipun tilar sampun sekawan dinten . "
Pangandikané Yésus , " Apa Aku ora wus pitutur marang kowé : Angger kowé pracaya , kowé bakal weruh kamulyaning Allah ? "
Watuné tumuli disingkiraké . Yésus banjur tumenga sarta matur , " Dhuh Rama , Kawula saos sokur dhumateng Paduka , déné Paduka sampun miyarsakaken Kawula .
Kawula sumerep , bilih Paduka tansah miyarsakaken Kawula , nanging amargi tiyang kathah punika sami ngrubung Kawula , Kawula munjuk makaten supados tiyang kathah punika sami pitados bilih Paduka ingkang ngutus Kawula . "
Sawusé matur mangkono , Panjenengané nuli nguwuh kalawan swara sora , " Lazarus , metua ! "
Wong kang mati banjur metu , tangan lan sikilé isih kablebed ing ules , lan rainé katutupan kacu . Pangandikané Yésus , " Uculana ulesé , karebèn lunga ! "
Akèh saka antarané wong-wong Yahudi kang padha layad menyang omahé Maria lan padha nyumurupi dhéwé apa kang katindakaké Yésus , dadi pracaya marang Panjenengané .
Nanging ana kang nemoni para Farisi lan nyaritakaké apa kang wus katindakaké Yésus iku .
Para pangarepé imam lan para Farisi padha ngaturi marepat pradataning agama , banjur padha rembugan mangkéné , " Punapa ingkang kedah kita tindakaken , jalaran Tiyang punika damel mukjijat kathah ?
Manawi piyambakipun kita etogaken , sadaya tiyang sami badhé pitados dhateng Piyambakipun , sarta tiyang-tiyang Roma badhé dhateng lajeng ngrebat papan suci kita dalah bangsa kita . "
Nanging ana panunggalané , yaiku Kayafas , kang jumeneng Imam Agung ing taun iku , banjur ngandika , " Panjenengan sami mboten mangertos punapa-punapa ,
lan sami mboten nggalih bilih langkung maédahi tumrap panjenengan , manawi wonten tiyang satunggal pejah kanggé bangsa kita , katimbang tiyang sabangsa sadaya tiwas . "
Prakara iku dingandikakaké ora saka panjenengané piyambak , nanging marga jumeneng Imam Agung ing taun iku , panjenengané medhar pameca , yèn Yésus bakal nglampahi séda kanggo bangsa iku ,
lan ora mung kanggo bangsa iku baé , nanging uga supaya ngempalaké sarta nunggilaké para putraning Allah kang pating slebar .
Wiwit ing dina iku wong-wong mau padha sarujuk bakal nyédani Panjenengané .
Marga saka iku Yésus wus ora ngedhèng manèh ana ing antarané wong-wong Yahudi , nanging Panjenengané banjur tindak saka ing kono menyang laladan sacedhaké pasamunan nuju menyang kutha kang aran Éfraim , banjur lereb ana ing kono karo para sakabaté .
Nalika samana riyaya Paskahé wong Yahudi wus cedhak , lan wong akèh saka laladan kono padha menyang Yérusalèm , arep padha sesuci sadurungé Paskah iku .
Wong-wong mau padha nggolèki Yésus , sarta kalawan ngadeg ana ing Padaleman Suci , padha sapocapan , " Pandugamu kepriyé , apa kirané Wong iku iya bakal nekani riyaya ? "
Anadéné para pangarepé imam lan para Farisi wus padha ndhawuhaké préntah , supaya saben wong kang weruh padunungané , nuli ngaturana uninga murih kena kacepeng .
Nem dina sadurungé riyaya Paskah , Yésus rawuh ing Bétania panggonané Lazarus kang wus katangèkaké saka ing antarané wong mati .
Ana ing kono Panjenengané disegah dhahar lan Marta ngladosi , déné Lazarus iya ndhèrèk kembul dhahar karo Yésus .
Maria banjur njupuk lenga wangi nared tulèn satengah liter kang larang regané , banjur dijebadaké ing sampéyané Yésus , nuli diusapi nganggo rambuté ; lan gandané lenga kang kajebadaké mau ngebaki saomah kabèh .
Nanging sakabaté Yésus kang aran Yudas Iskariot , kang bakal ngulungaké Panjenengané , banjur ngucap ,
" Yagéné lenga nared iku ora diedol telung atus dinar , banjur didanakaké marang para wong miskin ? "
Pangucapé kang mangkono iku ora amarga saka anggoné nggatèkaké nasibé wong-wong miskin , nanging amarga iku gawéné nyolong , kerep nylingkuhaké dhuwit kang dadi rereksané .
Yésus tumuli ngandika , " Etogna baé Maria tumindak mangkono , iku pacawisan kanggo dinané anggonku kakubur .
Awit wong-wong miskin iku salawasé tansah ana ing antaramu , nanging Aku ora salawasé ana ing antaramu . "
Akèh wong Yahudi kang padha krungu warta , menawa Yésus ana ing kono , banjur padha teka ora mung marga saka Yésus baé , nanging uga padha arep ndeleng Lazarus , kang wus katangèkaké saka ing antarané wong mati .
Para pangarepé imam tumuli padha rerembugan , sumedya matèni Lazarus pisan ,
sabab marga saka wong iku akèh wong Yahudi kang padha nyingkur para pangarepé imam , sarta pracaya marang Yésus .
Ésuké bareng wong akèh kang padha teka mahargya riyaya krungu pawarta , menawa Yésus isih ana ing dalan arep tindak menyang Yérusalèm ,
wong-wong iku banjur padha njupuk godhong-godhong palem , nuli metu padha methukaké Panjenengané , kambi surak-surak , " Hosana ! Pinujia lan binerkahana Panjenenganipun ingkang rawuh atas asmanipun Pangéran , Rajanipun Israèl ! "
Yésus manggih kuldi isih belo , nuli dititihi , kaya kang katulis , mangkéné ,
" Hé , putri Sion , sira aja wedi , lah , tontonen Rajanira rawuh , nitih beloné kuldi . "
Ing wiwitan para sakabaté Yésus ora mangerti marang prakara iku , nanging sawusé Yésus kaluhuraké , lagi padha kèlingan , yèn kang katulis iku kagem Panjenengané lan kang wus katindakaké iku uga kagem Panjenengané .
Wong akèh kang padha ndhèrèkaké Panjenengané nalika nimbali Lazarus metu saka ing kubur lan nangèkaké saka ing antarané wong mati , padha neksèni bab Panjenengané .
Mulané Panjenengané dipethuk déning wong akèh iku , marga padha krungu pawarta , menawa Panjenengané kang nindakaké mukjijat iku .
Para Farisi banjur padha rerasanan , " Kowé wus padha weruh dhéwé , yèn kowé padha ora olèh gawé babar pisan ; delengen , wong sajagat kabèh padha ngetut-buri wong iku . "
Ing antarané wong-wong kang padha nekani riyaya arep ngabekti iku , ana wong Yunani sawatara .
Wong-wong iku padha marani Filipus , kang saka Bètsaida , wilayah Galiléa , padha kandha , " Sadhèrèk , kula sami kepéngin badhé sowan manggihi Yésus . "
Filipus nuli lunga ngandhani Andréas ; Andréas lan Filipus banjur padha munjuk marang Yésus .
Nanging Yésus paring wangsulan , pangandikané , " Wus tekan wektuné Putrané Manungsa kaluhuraké .
Satemené Aku pitutur marang kowé : Menawa wiji gandum ora tumiba ing lemah , lan mati , tetep saelas baé ; nanging menawa wiji iku mati , bakal ngetokaké woh akèh .
Sing sapa nresnani nyawané , iku bakal kélangan nyawané , nanging sing sapa ora nresnani nyawané ana ing donya iki , iku kang bakal ngrumati nyawané kanggo urip kang langgeng .
Sing sapa leladi marang Aku , iku ngetut-buria Aku lan ing ngendi padununganku , paladosanku ana ing kono uga . Sing sapa leladi marang Aku , iku bakal diajèni déning Sang Rama .
Saiki nyawaku trenyuh , lan Aku bakal matur apa ? Rama , Paduka mugi ngluwari Kawula saking kawontenan punika ? Ora , awit iya iku preluné anggonku teka ing wektu iki .
Rama , Paduka mugi ngluhuraken asma Paduka ! " Tumuli ana swara saka swarga , " Ingsun wus ngluhuraké , lan Ingsun bakal ngluhuraké manèh ! "
Wong akèh kang padha ngadeg ana ing kono lan krungu swara mau padha ngarani , yèn iku mau swaraning gludhug . Sawenèh ana kang ngucap , " Iku malaékat kang imbal pangandika karo Panjenengané . "
Yésus paring wangsulan , pangandikané , " Swara mau kaprungu ora marga saka Aku , nanging marga saka kowé .
Samengko ana pangadilan ing ngatasé jagat iki : Samengko uga panggedhéné jagat iki bakal kabuwang metu ;
déné Aku , samangsa wus kasengkakaké saka ing bumi , Aku bakal nggèndèng sakèhing wong supaya padha marek marang Aku . "
Pangandikané kang mangkono iku kanggo mratélakaké patrap bakal sédané .
Wong akèh tumuli padha mangsuli , " Pamireng kula saking angger-anggering Torèt , bilih Mésias punika badhé tetep gesang ing salami-laminipun ; kadospundi déné Panjenengan ngandika , bilih Putraning Manungsa kedah kasengkakaken ? Menggah Putranipun Manungsa punika sinten ? "
Yésus nuli ngandika , " Mung kari sadhéla manèh pepadhang iku ana ing antaramu . Sasuwéné pepadhang iku ana ing kowé , padha lumakua , supaya pepeteng iku aja nganti nglimputi kowé ; sing sapa lumaku ana ing pepeteng , iku ora weruh menyang ngendi parané .
Sasuwéné pepadhang iku ana ing antaramu , padha pracayaa marang pepadhang iku , supaya kowé padha dadi putraning pepadhang . " Sawusé ngandika mangkono , Yésus tumuli tindak sesingidan .
Sanadyan Yésus wus nindakaké mukjijat samono akèhé ana ing ngarepé wong-wong iku , éwadéné padha ora pracaya marang Panjenengané ,
supaya kayektènana pamedhar wangsité Nabi Yésaya , mangkéné , " Gusti , sinten ingkang pitados dhateng pawartos kawula ? Punapa déné sinten ingkang kawedharan asta pangwaosing Pangéran ? "
Marga saka iku wong-wong padha ora pracaya , jalaran Yésaya wus ngandika uga , mangkéné ,
" Panjenengané wus micakaké mripaté lan mangkotaké atiné , supaya aja padha nganti ndeleng sarana mripaté , lan mangerti sarana atiné , satemah padha mratobat sarta sunwarasaké . "
Bab iki dingandikakaké déning Yésaya , amarga wus ningali kamulyané sarta wis ngandikakaké bab Panjenengané .
Ewadéné , akèh uga ing antarané para pangarep kang padha pracaya marang Yésus , nanging marga saka para Farisi , pracayané mau ora kanthi blak-blakan , supaya aja nganti padha disébrataké .
Awitdéné padha luwih seneng marang kaurmatan kang saka manungsa katimbang karo kaurmatan kang saka Allah .
Nanging Yésus banjur nywanten sora , pangandikané , " Sing sapa pracaya marang Aku , iku ora pracaya marang Aku , nanging pracaya marang Panjenengané kang ngutus Aku .
Sarta sing sapa ndeleng Aku , iku ndeleng Panjenengané kang ngutus Aku .
Aku wus teka ing jagat dadi pepadhang , supaya saben wong kang pracaya marang Aku , aja tetep ana ing pepeteng .
Lan menawa wong ngrungokaké pitembunganku , nanging ora nindakaké , Aku ora dadi hakimé , awitdéné tekaku iki ora supaya ngadili jagat , nanging supaya nylametaké .
Sing sapa nampik Aku , lan ora nampani pitembunganku , iku wus ana kang ngadili , yaiku pangandika kang wus dakwedharaké , iku kang bakal ngadili bésuk ing dina wekasan .
Awit Aku paring pangandika iku ora saka Aku dhéwé , nanging saka Rama kang ngutus Aku ; Panjenengané iku kang paring dhawuh marang Aku , supaya ngandhakaké apa kang kudu dakkandhakaké lan kang dakpréntahaké .
Lan Aku mangerti , yèn dhawuhé iku urip kang langgeng . Dadiné apa kang dakkandhakaké iku anggonku nglairaké kaya kang kadhawuhaké déning Sang Rama marang Aku . "
Nalika ngarepaké dina riyaya Paskah , Yésus wis pirsa , menawa wis tekan ing titi-mangsa anggoné bakal jengkar saka ing donya iki sowan marang ngarsané Sang Rama . Padha kayadéné Panjenengané anggoné tansah ngasihi marang para kagungané kang ana ing donya , mangkono uga saiki Panjenengané anggoné ngasihi iku nganti tumeka ing wekasané .
Nalika padha kembul dhahar , Iblis wis mbisikaké pangrantam ing atiné Yudas Iskariot , anaké Simon , supaya nyidrani Panjenengané .
Yésus pirsa , menawa Sang Rama wis masrahaké samubarang kabèh marang Panjenengané sarta menawa Panjenengané iku pinangkané saka ing Allah lan wangsul marang Allah .
Yésus banjur jumeneng sarta lukar pangagemané . Panjenengané mundhut lawon banjur diubetaké ing sarirané ,
tumuli ngesokaké banyu ing wadhah , sarta wiwit mijiki sikilé para sakabaté lan diulapi sarana lawon kang kaubetaké ing sarirané mau .
Bareng tekan gilirané Simon Pétrus . Pétrus nuli munjuk , " Gusti , Paduka badhé mijiki suku kawula ? "
Yésus paring wangsulan , pangandikané , " Apa kang daktindakaké , saiki kowé durung nyandhak maknané , nanging bésuk kowé bakal mangerti . "
Pétrus munjuk marang Panjenengané , " Paduka sampun ngantos mijiki suku kawula ing salami-laminipun . " Yésus paring wangsulan , pangandikané , " Menawa Aku ora mijiki kowé , kowé ora duwé panduman ana ing Aku . "
Unjuké Simon Pétrus marang Panjenengané , " Gusti , sampun ngamungaken suku kawula kémawon , nanging dalah tangan saha sirah kawula pisan . "
Yésus paring wangsulan , pangandikané , " Sapa baé kang wis adus , ora susah adus manèh , kajaba mung wisuh sikilé baé , awit badané sakojur wis resik . Mangkono uga kowé iku wis resik , mung baé ora kabèh . "
Awit Panjenengané pirsa sapa kang bakal ngulungaké Panjenengané . Marga saka iku Panjenengané ngandika , " Kowé iku ora kabèh resik . "
Sawusé mijiki sikilé para sakabat mau , Panjenengané ngagem agemané manèh banjur mapan lenggah sarta ngandika , " Apa kowé padha mangerti maknané panggawéku marang kowé iki mau ?
Kowé padha nyebut Aku Guru lan Gusti , lan panyebutmu iku bener , awit Aku iki pancèn Guru lan Gusti .
Dadi menawa Aku iki kang dadi Gusti lan Gurumu wus mijiki sikilmu , dadi kowé iya padha wajib wisuh-winisuhan sikil .
Awit Aku wis maringi tuladha marang kowé , supaya kowé kabèh uga nindakaké kaya kang wis daktindakaké marang kowé .
Satemen-temené Aku pitutur marang kowé : Abdi iku ora ngungkuli bendarané , utawa utusan iya ora ngungkuli kang ngutus .
Menawa kowé padha mangerti prakara iku kabèh , rahayu kowé , menawa kowé kabèh padha nglakoni .
Dhawuhku iki ora tumrap kowé kabèh . Aku pirsa , sapa kang wis dakpilih . Nanging kudu kayektènan tulisan kang surasané mangkéné : Tiyang ingkang tumut nedha roti Kawula , punika sampun ngagagaken tungkakipun dhateng Kawula .
Samengko kowé padha dakdhawuhi sadurungé bab iku kelakon , supaya menawa bab iku kelakon , kowé padha pracaya , yèn iya Aku iki Panjenengané .
Satemen-temené Aku pitutur marang kowé , sing sapa nampani wong kang dakutus , iku nampani Aku ; lan sing sapa nampani Aku , iku nampani Panjenengané kang ngutus Aku . "
Sawisé Yésus ngandika mangkono , Panjenengané banget trenyuh ing galih , banjur paring paseksèn mangkéné , " Satemen-temené Aku pitutur marang kowé : Wong siji saka panunggalanmu bakal ngulungaké Aku . "
Para sakabat nuli padha pandeng-pandengan , karo mangu-mangu sapa kang dikarsakaké iku .
Salah sijining sakabaté , yaiku sakabat kang dikasihi Panjenengané , lungguh sèndhèn sandhing Panjenengané , ing sisih tengené .
Sakabat iku mau disasmitani déning Simon Pétrus sarta dituturi , " Nyuwuna pirsa sapa kang dipangandikakaké iku . "
Sakabat kang lungguh cedhak Yésus mau tumuli nolèh sarta matur marang Panjenengané , " Gusti , sinten tiyangipun ? "
Yésus paring wangsulan , " Wongé iya iku kang bakal dakwènèhi roti sawusé dakcelupaké . " Sawusé ngandika mangkono , banjur mundhut roti sarta kacelupaké nuli kaparingaké marang Yudas anaké Simon Iskariot .
Lan sawisé nampani roti iku , Yudas nuli kapanjingan Iblis . Yésus tumuli ngandika marang Yudas , " Apa kang arep koklakoni , iku énggal tindakna ! "
Ananging ora ana wong siji-sijia ing antarané para sakabat kang padha kembulan iku kang mangerti , apa karsané Yésus ngandika mangkono marang Yudas iku .
Sarèhné Yudas kang ngreksa kas , ana kang duwé pangira menawa Yésus ngutus wong iku tuku apa-apa kang prelu kanggo riyaya iku , utawa didhawuhi maringi apa-apa marang wong miskin .
Yudas nampani roti iku banjur énggal-énggal lunga . Nalika iku wayahé wis bengi .
Sawisé Yudas lunga , Yésus banjur ngandika , " Samengko Putraning Manungsa kaluhuraké sarta Allah kaluhuraké ana ing Panjenengané .
Menawa Allah kaluhuraké ana ing Panjenengané , Allah iya bakal ngluhuraké Panjenengané ana ing sarirané piyambak , malah Panjenengané tumuli bakal kaluhuraké .
Hé , anak-anakku , anggonku nunggal karo kowé mung kari sadhéla . Kowé bakal padha nggolèki Aku , kayadéné anggonku wus ngandikakaké marang wong Yahudi : Menyang ngendi paranku , kowé ora bakal padha bisa mrana ; mangkono uga saiki Aku pitutur marang kowé .
Aku maringi pepakon anyar marang kowé , iya iku supaya kowé padha tresna-tinresnanana ; dikaya anggonku wis tresna marang kowé , kaya mangkono uga kowé iya padha tresna-tinresnanana .
Kanthi mangkono wong kabèh bakal padha mangerti , yèn kowé padha dadi muridku , yaiku menawa kowé padha tresna-tinresnan . "
Simon Pétrus tumuli munjuk , " Gusti , Gusti tindak dhateng pundi ? " Paring wangsulané Yésus , " Menyang ngendi paranku , kowé ora bisa ndhèrèk Aku saiki , nanging bésuk kowé bakal padha ndhèrèk Aku . "
Pétrus munjuk marang Panjenengané , " Gusti , punapaa déné kawula mboten saged ndhèrèk Gusti samangké ? Kawula badhé ngetohaken nyawa kawula kagem Gusti . "
Paring wangsulané Yésus , " Nyawamu bakal koketohaké kagem Aku ? Satemen-temené Aku pitutur marang kowé : Sadurungé jago kluruk , kowé wis nyélaki Aku ambal kaping telu . "
" Atimu aja melang-melang ; padha kumandela marang Allah ; uga kumandela marang Aku .
Ing dalemé Ramaku akèh panggonan . Menawa ora mangkono , kowé mesthi dakkandhani . Awit Aku mrana prelu nyawisaké papan kanggo kowé .
Déné menawa Aku wis mrana lan wis nyawisaké papan kanggo kowé , Aku bakal bali manèh lan ngajak kowé menyang padununganku , supaya ing ngendi padununganku , kowé uga padha ana ing kana .
Lan menyang ngendi paranku , kowé iya padha mangerti dalané mrana . "
Tomas munjuk marang Panjenengané , " Gusti , kawula mboten mangertos dhateng pundi tindak Panjenengan , dados kadospundi anggèn kawula sumerep marginipun mrika ? "
Pangandikané Yésus , " Aku iki dalané , sarta jatiné kayektèn lan urip . Ora ana wong siji-sijia kang bisa sowan marang Sang Rama , menawa ora metu Aku .
Menawa kowé padha wanuh marang Aku , mesthi kowé kabèh iya wanuh marang Ramaku . Wiwit saiki kowé wanuh marang Panjenengané sarta wis padha ndeleng Panjenengané . "
Filipus munjuk marang Panjenengané , " Gusti , kawula mugi sami Paduka tedahi Sang Rama punika , supados kawula sami marem . "
Pangandikané Yésus , " Wis samono lawasé Aku nunggal karo kowé , Filipus , éwasamono kowé ora wanuh marang Aku ? Sapa baé kang wis ndeleng Aku , iku wus ndeleng Sang Rama ; kepriyé déné kowé kandha : Kawula mugi sami Paduka tedahi Sang Rama ?
Apa kowé ora ngandel yèn Aku iki ana ing Sang Rama lan Sang Rama ana ing Aku ? Apa kang dakkandhakaké marang kowé iku , ora saka karepku dhéwé , nanging saka Sang Rama , kang dedalem ana ing Aku , Panjenengané iku kang nindakaké pakaryané .
Padha ngandela marang Aku , yèn Aku ana ing Sang Rama lan Sang Rama ana ing Aku ; utawa saora-orané , padha ngandela , marga saka pakaryan-pakaryan iku .
Satemené Aku pitutur marang kowé : Sing sapa pracaya marang Aku , iku bakal nindakaké uga pakaryan kang daktindakaké , malah pakaryan-pakaryan kang ngungkuli iku . Awit Aku sowan menyang ngarsané Sang Rama ;
lan apa baé kang koksuwun atas saka jenengku , Aku bakal ngleksanani , supaya Sang Rama kaluhurna ana ing Sang Putra .
Menawa kowé padha nyuwun apa-apa marang Aku atas saka jenengku , iku Aku kang bakal ngleksanani . "
" Menawa kowé padha tresna marang Aku , kowé padha netepana pepakonku ,
Aku bakal nyuwun marang Sang Rama lan Panjenengané bakal maringi kowé Juru Pitulung liyané , supaya Panjenengané nunggil karo kowé , ing salawasé ,
yaiku Rohing Kayektèn . Jagat ora bisa nampani Panjenengané , amarga jagat ora sumurup lan ora wanuh marang Panjenengané , nanging kowé padha wanuh marang Panjenengané , amarga Panjenengané nunggil karo kowé lan bakal dedalem ana ing kowé .
Kowé ora bakal daktinggal lola , Aku bakal mbalèni kowé .
Mung kurang sadhéla jagat ora bakal ndeleng Aku manèh , nanging kowé ndeleng Aku , awit Aku urip , lan kowé iya bakal urip .
Ing waktu iku kowé bakal padha mangerti , yèn Aku ana ing Ramaku lan kowé padha ana ing Aku , tuwin Aku ana ing kowé .
Sing sapa nduwèni sarta netepi pepakonku , iya iku kang tresna marang Aku . Sing sapa tresna marang Aku , iku bakal ditresnani déning Ramaku lan Aku uga bakal nresnani sarta bakal nglairaké sariraku marang wong iku . "
Yudas , dudu Yudas Iskariot , tumuli munjuk marang Yésus , " Gusti , sababipun punapa déné Panjenengan badhé nglairaken sarira Panjenengan dhateng kawula sadaya , lan mboten dhateng jagat ? "
Yésus paring wangsulan , pangandikané , " Menawa ana wong kang tresna marang Aku , iku bakal netepi piwulangku sarta bakal ditresnani déning Ramaku lan Aku karo Sang Rama bakal padha ngrawuhi sarta dedalem ana ing wong iku .
Sing sapa ora tresna marang Aku , iku ora netepi piwulangku ; lan piwulangku kang kokrungu iku ora saka Aku , nanging saka Sang Rama kang ngutus Aku .
Kabèh iku mau dakkandhakaké marang kowé , mumpung Aku isih nunggal karo kowé ;
nanging Juru Pitulung , yaiku Roh Suci , kang bakal kautus déning Sang Rama atas jenengku , iku kang bakal mulangaké samubarang kabèh marang kowé sarta bakal ngélingaké kowé sabarang kang wis dakkandhakaké marang kowé .
Kowé padha daktinggali tentrem-rahayu . Tentrem-rahayuku dakwènèhaké marang kowé , lan apa kang dakwènèhaké iku ora kaya pawèwèhé jagat marang kowé . Atimu aja melang-melang lan aja giris .
Kowé wis padha krungu , yèn Aku wis kandha marang kowé : Aku lunga , nanging bakal nekani kowé manèh . Menawa kowé tresna marang Aku , kowé mesthi padha bungah amarga Aku lunga sowan menyang Ramaku , sabab Sang Rama iku ngluwihi Aku .
Lan saiki uga kowé padha dakkandhani sadurungé bab iku kelakon , supaya samangsa kelakon , kowé padha pracaya .
Aku ora pitutur akèh manèh marang kowé , awit panggedhéné jagat iki teka , mangka ora duwé pangwasa sathithik-thithika ingatasé Aku .
Nanging supaya jagat mangerti , menawa Aku tresna marang Sang Rama sarta menawa Aku nindakaké samubarang kang didhawuhaké Sang Rama marang Aku . Mulané ngadega , ayo padha lunga saka kéné . "
" Aku iki wit anggur kang sejati sarta Ramaku iku kang among tani .
Saben pang kang ana ing Aku kang ora metu wohé , dipagas lan kang metu wohé , diresiki , supaya mundhaka akèh wohé .
Kowé iku wis padha resik awit saka pangandika kang wis dakwulangaké marang kowé .
Kowé tetepa dumunung ing Aku lan Aku ana ing kowé . Padha kaya pang ora bisa metu wohé saka awaké dhéwé , menawa ora tetep dumunung ana ing wit anggur , mangkono uga kowé ora bisa metokaké woh menawa ora tetep dumunung ana ing Aku .
Aku iki wité anggur lan kowé iku pang-pangé . Sing sapa tetep dumunung ana ing Aku , lan Aku ana ing wong iku , iku kang metokaké woh akèh , awit menawa pisah saka Aku , kowé padha ora bisa tumindak apa-apa .
Sing sapa ora tetep dumunung ana ing Aku , iku dibuwang metu kaya pang mau , temah dadi garing , tumuli padha dikukupi lan banjur dicemplungaké ing geni , sarta kaobong .
Menawa kowé dumunung ana ing Aku lan piwulangku dumunung ana ing kowé , padha nyuwuna apa baé kang kokkarepaké , kowé bakal kasembadan .
Kang dadi margané Ramaku kaluhuraké , yaiku menawa kowé padha metokaké woh akèh sarta marga saka mangkono kowé padha tetéla yèn dadi muridku . "
" Kayadéné Sang Rama wis nresnani Aku , mangkono uga Aku iya wis nresnani kowé ; padha tetepa dumunung ing katresnanku iku .
Menawa kowé netepi dhawuhku , kowé bakal tetep dumunung ing katresnanku , kayadéné anggonku wus netepi dhawuhé Ramaku sarta tetep dumunung ana ing katresnané .
Kabèh iku dakkandhakaké marang kowé , supaya kabungahanku dumununga ing kowé lan kabungahanmu dadia sampurna .
Dhawuhku iku mangkéné , yaiku supaya kowé padha tresna-tinresnanana , dikaya anggonku wus nresnani kowé .
Ora ana katresnan kang gedhéné ngluwihi katresnané wong kang ngetohaké nyawané kanggo nglabuhi mitra-mitrané .
Kowé iku mitraku , menawa kowé padha nglakoni apa kang dakdhawuhaké marang kowé .
Aku ora ngarani abdi manèh marang kowé , sabab abdi iku ora mangerti apa kang katindakaké déning bendarané , nanging kowé wus padha daksebut mitra , jalaran sabarang kang wis dakrungu saka Ramaku , iku wis daksumurupaké kabèh marang kowé .
Dudu kowé kang padha milih Aku , nanging Aku kang milih kowé . Aku wis netepaké , supaya kowé padha lunga lan metokaké woh lan wohmu iku lestaria , sarana mangkono apa kang koksuwun marang Sang Rama atas saka jenengku , kajurungana déning Panjenengané marang kowé .
Iki dhawuhku marang kowé : Padha tresna-tinresnanana . "
" Menawa kowé padha disengiti déning jagat , élinga yèn jagat wis sengit marang Aku sadurungé kowé .
Saupama pinangkamu saka ing jagat , mesthi jagat tresna marang kowé awit dadi duwèké . Nanging sarèhné pinangkamu ora saka ing jagat , malah Aku wus milih kowé saka ing jagat , mulané jagat sengit marang kowé .
Padha élinga marang pitutur kang wus dakwulangaké marang kowé : Kang jeneng abdi iku ora ngungkuli bendarané . Menawa Aku iki wis dikuya-kuya , kowé uga mesthi bakal dikuya-kuya ; menawa wong-wong iku netepi dhawuhku , mesthi iya netepi pituturmu .
Nanging iku kabèh bakal katandukaké marang kowé marga saka Aku , awit padha ora wanuh marang Panjenengané kang ngutus Aku .
Saupama Aku ora teka lan ora mituturi wong-wong iku , mesthi padha ora duwé dosa . Nanging saiki wong-wong iku ora duwé alesan ing bab dosané .
Sing sapa sengit marang Aku , uga sengit marang Ramaku .
Saupama Aku ora nindakaké pakaryan ana ing satengahé wong-wong iku , kang durung tau ditindakaké déning wong liya , mesthi ora padha dosa . Nanging saiki sanadyan wis padha weruh marang iku kabèh , wong-wong iku padha sengit marang Aku lan marang Ramaku .
Nanging pangandika kang katulis ana ing kitab Torèté wong-wong iku kudu ditetepi : Tiyang-tiyang punika sami sengit dhateng Kawula tanpa sabab .
Menawa Juru Panglipur kang bakal dakutus saka Sang Rama rawuh , yaiku Rohing Kayektèn kang miyos saka Sang Rama , Panjenengané iku bakal neksèni mungguh ing Aku .
Ananging kowé iya kudu neksèkaké uga , marga kowé wiwit wiwitan mula nunggal karo Aku . "
" Kabèh iku dakkandhakaké marang kowé , supaya kowé aja padha kena sandhungan banjur nampik aku .
Kowé bakal disébrataké saka sinagogé , malah bakal ana waktuné saben wong kang matèni kowé , padha ngira menawa saos pangabekti marang Allah .
Wong-wong iku tumindak mangkono , amarga padha ora wanuh marang Sang Rama lan marang Aku .
Prakara iki ora dakkandhakak'e marang kow'e saka wiwitan mula , awit nganti saiki Aku isih tetunggalan karo kow'e ,
nanging saiki Aku lunga sowan marang ngarsané Panjenengané kang wis ngutus Aku , lan ora ana siji baé saka panunggalanmu kang takon marang Aku : Panjenengan tindak dhateng pundi ?
Ananging marga kowé padha dakkandhani bab iku mau , temah atimu sedhih .
Déné kang dakkandhakaké marang kowé iki bener : Luwih maédahi tumrapé kowé , menawa Aku lunga . Sabab menawa Aku ora lunga , Juru Pitulung iku ora bakal nekani kowé , nanging menawa Aku lunga , Aku bakal ngongkon Juru Pitulung marang kowé .
Déné menawa Panjenengané rawuh , iku bakal ngyakinaké jagat bab dosa , bab kayektèn , lan bab pangadilan ;
bab dosa , amarga padha tetep ora pracaya marang Aku .
Bab kayektèn , awit Aku sowan marang ngarsané Sang Rama lan kowé padha ora ndeleng Aku manèh ;
bab pangadilan , amarga panggedhéné jagat iki wis kaukum .
Isih akèh prakara kang prelu dakkandhakaké marang kowé , nanging saiki kowé durung bisa nampa .
Nanging samangsa Panjenengané rawuh , yaiku Rohing Kayektèn , iku bakal nuntun kowé marang sakèhing kayektèn . Awit Panjenengané ora bakal pitutur saka sarirané dhéwé , nanging sabarang kang dipiyarsakaké iku kang bakal dingandikakaké sarta Panjenengané bakal martakaké prakara-prakara kang arep kelakon .
Panjenengané bakal ngluhuraké Aku , amarga bakal martakaké marang kowé apa kang katampi saka Aku .
Apa sakagungané Sang Rama , iku iya duwèkku ; mulané Aku pitutur , mangkéné : Juru Pitulung bakal martakaké marang kowé apa kang wis katampi saka Aku . "
" Mung kari sadhéla kowé bakal ora padha ndeleng Aku manèh lan sadhéla engkas kowé bakal padha ndeleng Aku manèh . "
Krungu kang kaya mangkono iku sakabaté ana sawatara kang padha rasanan , " Apa ta tegesé pangandikané marang kita : Kari sadhéla nuli kowé padha ora ndeleng Aku , sadhéla manèh banjur padha ndeleng Aku ? Sarta : Aku lunga menyang ngarsané Sang Rama ? "
Banjur padha sapocapan , " Apa ta tegesé pangandika : Mung kari sadhéla ? Aku padha ora mangerti apa kang dipangandikakaké iku . "
Yésus pirsa , yèn para sakabaté padha sumedya munjuk pitakon marang Panjenengané , banjur ngandika , " Apa kowé padha rerasanan apa kang dakngandikakaké mau , yaiku : Mung kari sadhéla nuli kowé bakal ora padha ndeleng Aku lan sadhéla manèh kowé bakal padha ndeleng Aku ?
Satemen-temené Aku pitutur marang kowé : Kowé bakal padha nangis lan sesambat , nanging jagat bakal bungah ; kowé bakal padha nandhang susah , nanging kasusahanmu bakal malih dadi kabungahan .
Samangsa wong wadon lagi nglarani , iku ngrasakaké susah , nanging samangsa wis nglairaké bayiné , wis ora kèlingan manèh marang larané , marga saka bungahé déné ana manungsa kalairaké ing donya .
Mangkono uga kowé samengko iya padha nandhang susah , nanging Aku bakal nemoni kowé manèh , temahan bakal padha bungah atimu lan ora ana wong siji-sijia kang bisa ngrebut kabungahanmu saka kowé .
Ing dina iku kowé ora bakal padha miterang apa-apa marang Aku . Satemené Aku pitutur marang kowé : Samubarang kang koksuwun marang Sang Rama , iku bakal kaparingaké marang kowé atas saka jenengku .
Nganti sapréné kowé durung njaluk apa-apa atas saka jenengku . Padha nyenyuwuna , kowé mesthi bakal padha kaparingan , supaya sampurna kabungahanmu .
Iku mau kabèh dakkandhakaké marang kowé sarana pasemon . Bakal tumeka ing waktuné anggonku mituturi kowé ora nganggo pasemon manèh , nanging kanthi ngeblak anggonku mituturi kowé bab Sang Rama .
Ing dina iku kowé bakal padha nyenyuwun atas saka jenengku . Aku ora pitutur marang kowé , yèn Aku kang bakal nyuwunaké kowé marang Sang Rama ,
awitdéné Sang Rama piyambak nresnani kowé , amarga kowé wis padha tresna marang Aku , lan pracaya yèn Aku iki pinangkané saka ing Allah .
Aku mijil saka Sang Rama , lan wus teka ing donya ; Aku ninggalaké donya manèh sowan marang Sang Rama . "
Unjuké para sakabaté , " Lah , sapunika Panjenengan ngandika kanthi ngeblak , mboten mawi pasemon malih .
Sapunika kawula sami mangertos , bilih Panjenengan pirsa samukawis lan mboten prelu tiyang munjuk pitakèn dhumateng Panjenengan . Pramila kawula sami pitados , bilih Panjenengan punika mijil saking Allah . "
Yésus paring wangsulan , pangandikané , " Apa kowé saiki padha pracaya ?
Lah , bakal tumeka ing waktuné , malah iya wis tekan waktuné , kowé padha kabuyaraké , padha menyang paranmu dhéwé-dhéwé , lan Aku koktinggal ijèn . Nanging Aku ora ijèn amarga Sang Rama nunggil karo Aku .
Anggon-Ku mulangaké iku mau kabèh marang kowé , supaya kowé olèh tentrem-rayahu ana ing Aku . Ana ing donya kowé padha nandhang panganiaya , nanging padha diteteg atimu , Aku wis ngalahaké donya . "
Kaya mangkono mau pangandikané Yésus . Panjenengané banjur tumenga marang langit sarta matur , " Dhuh Rama , sampun dumugi wancinipun ; mugi Putra Paduka kaluhurna , supados Putra Paduka ngluhuraken Paduka .
Kadosdéné anggèn Paduka sampun maringi pangwaos mengku sawarnining agesang dhateng Sang Putra , makaten ugi Sang Putra inggih badhé maringi gesang langgeng dhateng sadaya ingkang sampun Paduka paringaken dhateng Sang Putra .
Wondéné gesang langgeng punika manawi tiyang sami wanuh dhateng Paduka , Allah ingkang sejatos , sarta dhateng Yésus Kristus utusan Paduka .
Kawula sampun ngluhuraken Paduka wonten ing bumi sarana anggèn Kawula sampun ngrampungaken pakaryan ingkang Paduka paringaken dhateng Kawula supados katindakaken .
Déné sapunika , dhuh Rama , mugi Paduka ngluhuraken Kawula wonten ing ngarsa Paduka piyambak kanthi kaluhuran ingkang sampun Kawula darbèni ing ngarsa Paduka sadèrèngipun jagat tinalesan .
Kawula sampun medharaken asma Paduka dhateng para tiyang ingkang Paduka paringaken dhateng Kawula saking jagat . Tiyang-tiyang punika kagungan Paduka sarta sampun Paduka paringaken dhateng Kawula , saha sampun sami ngèstokaken pangandika Paduka .
Sapunika sampun sami mangertos , bilih sadaya peparing Paduka dhateng Kawula punika pinangkanipun saking Paduka .
Amargi sadaya pangandika ingkang Paduka paringaken dhateng Kawula punika sampun Kawula tampèkaken dhateng tiyang-tiyang wau saha sampun dipun tampèni . Punapadéné sampun sami mangertos saèstu , bilih Kawula mijil saking Paduka lan sami pitados , bilih Paduka ingkang ngutus Kawula .
Kawula ndongakaken tiyang-tiyang punika . Sanès jagat ingkang Kawula dongakaken , nanging tiyang-tiyang peparing Paduka dhateng Kawula , awit tiyang-tiyang punika inggih kagungan Paduka ,
lan sadaya gadhahan Kawula inggih kagungan Paduka sarta kagungan Paduka inggih gadhahan Kawula , saha Kawula sampun kaluhuraken wonten ing tiyang-tiyang punika .
Kawula sampun mboten wonten ing donya malih , nanging tiyang-tiyang punika taksih wonten ing donya , tuwin Kawula sowan dhateng ngarsa Paduka . Dhuh Rama ingkang Suci , tiyang-tiyang punika mugi Paduka reksa wonten ing asma Paduka , inggih punika asma Paduka ingkang sampun Paduka paringaken dhateng Kawula , supados tiyang-tiyang wau sami dados satunggal kadosdéné Paduka kaliyan Kawula .
Salaminipun Kawula nunggil kaliyan tiyang-tiyang punika , Kawula ingkang ngreksa wonten ing asma Paduka , ingkang sampun Paduka paringaken dhateng Kawula ; Kawula sampun njagi tiyang-tiyang punika lan mboten wonten tiyang satunggal kémawon ingkang ical , kajawi namung tiyang satunggal ingkang sampun pinasthi risak , supados kayektosan suraosing Kitab Suci .
Nanging samangké , Kawula sowan dhateng ngarsa Paduka , lan Kawula ngaturaken sadaya punika ing salebetipun Kawula taksih wonten ing donya , supados kabingahan Kawula wonten ing tiyang-tiyang wau sangsaya sampurna .
Tiyang-tiyang wau sampun Kawula sukani pangandika Paduka , lan sami dipun sengiti déning jagat , amargi pinangkanipun mboten saking jagat , kadosdéné pinangka Kawula punika inggih mboten saking jagat .
Kawula mboten nyuwun , supados tiyang-tiyang wau kapundhuta saking donya , nanging supados Paduka reksa saking piawon .
Tiyang-tiyang wau pinangkanipun mboten saking jagat , kadosdéné pinangka Kawula punika inggih mboten saking jagat .
Mugi sami Paduka sucèkaken ing kayektosan ; inggih pangandika Paduka punika kayektosan .
Kadosdéné Paduka sampun ngutus Kawula dhateng jagat , makaten ugi Kawula inggih ngèngkèn tiyang-tiyang wau dhateng jagat ;
sarta Kawula nucèkaken badan Kawula kanggé tiyang-tiyang wau , supados ugi sami sinucèkaken ing kayektosan .
Mboten namung kanggé tiyang-tiyang punika kémawon anggèn Kawula ndedonga , nanging ugi kanggé tiyang-tiyang sanèsipun ingkang sami pitados dhateng Kawula margi saking piwucalipun tiyang-tiyang wau ,
supados sadaya sami dadosa satunggal kadosdéné Paduka , dhuh Rama , wonten ing Kawula , sarta Kawula wonten ing Paduka , murih sami dadosa satunggal ing Paduka lan Kawula , supados jagat pitados , bilih Paduka ingkang ngutus Kawula .
Kawula sampun nyukakaken kamulyan , ingkang Paduka paringaken dhateng Kawula , dhateng tiyang-tiyang punika , supados sami dados satunggal , kadosdéné Paduka lan Kawula inggih dados satunggal .
Kawula wonten ing tiyang-tiyang punika sarta Paduka wonten ing Kawula supados sampurna anggènipun dados satunggal , sarta supados jagat mangertos , bilih Paduka ingkang sampun ngutus Kawula saha bilih Paduka nresnani tiyang-tiyang punika kadosdéné anggèn Paduka nresnani Kawula .
Dhuh Rama , ingkang dados pikajeng Kawula , Kawula wontena ing pundi kémawon , tiyang-tiyang punika tansah nunggila kaliyan Kawula , inggih punika tiyang-tiyang ingkang sampun Paduka paringaken dhateng Kawula , supados sumerep dhateng kamulyan Kawula ingkang sampun Paduka paringaken dhateng Kawula , awit Paduka nresnani Kawula wiwit sadèrèngipun jagat tinalesan .
Dhuh Rama ingkang adil , jagat punika pancèn mboten wanuh dhateng Paduka , nanging Kawula wanuh dhateng Paduka , sarta tiyang-tiyang punika sami mangertos , bilih Paduka ingkang sampun ngutus Kawula .
Punapadéné asma Paduka sampun Kawula sumerepaken dhateng tiyang-tiyang punika sarta inggih badhé Kawula sumerepaken , supados katresnan ingkang Paduka paringaken dhateng Kawula punika wonten ing tiyang-tiyang punika , sarta Kawula inggih wonten ing tiyang-tiyang punika . "
Sawisé Yésus ngandika mangkono , banjur miyos saka ing kono tindak menyang sabrangé kali Kidron bareng karo para sakabaté . Ing kono ana patamanan kang tumuli dilebeti bareng karo para sakabaté .
Yudas , kang ngulungaké Yésus iya weruh panggonan iku , amarga Yésus asring nglempak karo para sakabaté ana ing kono .
Yudas banjur teka ing kono kanthi prajurit sapantha lan para tukang jaga Padaleman Suci , kang diutus déning para pangarepé imam tuwin para Farisi , padha nggawa lentéra , obor , sarta gegaman .
Yésus pirsa sabarang kang bakal nempuh sarirané , banjur majeng sarta ngandika marang wong-wong mau , " Kowé padha nggolèki sapa ? "
Wangsulané kang padha kadangu , " Yésus wong Nasarèt . " Pangandikané Yésus , " Iya Aku iki . " Yudas kang ngulungaké Panjenengané , uga ngadeg ana ing kono bareng karo wong-wong mau .
Bareng padha dipangandikani , " Iya Aku iki , " tumuli padha mundur sarta tiba ing lemah .
Yésus banjur ndangu manèh marang wong-wong mau , " Kowé padha nggolèki sapa ? " Unjuké wong-wong mau , " Yésus wong Nasarèt . "
Yésus paring wangsulan , " Aku wus pitutur marang kowé : Iya Aku iki wongé . Menawa Aku kang padha kokgolèki , wong-wong iki karebèn padha lunga . "
Mangkono iku supaya ngetrepi pangandika kang mangkéné , " Tiyang-tiyang ingkang Paduka paringaken dhateng Kawula mboten wonten satunggal kémawon ingkang kawula icalaken . "
Simon Pétrus kang asikep pedhang , banjur ngunus pedhangé , disabetaké marang abdiné Imam Agung , kupingé kang tengen kaperung . Abdi mau jenengé Malkhus .
Yésus tumuli ngandika marang Pétrus , " Pedhangmu wrangkakna ; apa Aku ora kudu ngombé isining tuwung peparingé Sang Rama marang Aku ? "
Prajurit sapantha lan panggedéné sarta para tukang jaga , kang dikongkon déning wong Yahudi , banjur nyekel Yésus nuli kabanda ,
Panjenengané kajujugaké luwih dhisik menyang dalemé Hanas , awit iku marasepuhé Kayafas , kang jumeneng Imam Agung ing taun iku ;
lan iya Kayafas iku kang wus paring pamrayoga para pangarepé wong Yahudi , " Luwih maédahi menawa wong siji mati kanggo sakèhing bangsa . "
Simon Pétrus karo sakabat siji liyané ngetutaké Yésus . Sakabat iku mau tepang karo Imam Agung , banjur mlebu menyang plataraning dalemé Imam Agung bareng karo Yésus ,
nanging Pétrus kari ing jaba cedhak régol . Sakabat liyané iku kang tepang karo Imam Agung , nuli metu manèh , rembugan karo wong wadon kang njaga régol , banjur ngajak Pétrus mlebu .
Abdi wadon kang tunggu régol mau ngelokaké Pétrus , " Sampéyan rak inggih panunggalané sakabaté tiyang niku ? " Wangsulané Pétrus , " Sanès ! "
Ing nalika iku para abdi lan para tukang jaga Padaleman Suci wus padha gawé bedhiyang , marga ing wektu iku hawané adhem , wong-wong iku padha ngadeg gegeni ana ing kono . Pétrus uga ngadeg gegeni awor karo wong-wong mau .
Imam Agung banjur ndangu marang Yésus bab para sakabaté lan bab piwulangé .
Wangsulané Yésus , " Anggèn Kula mituturi jagat punika wonten ing ngedhèngan : Kula wicanten kanthi ngeblak dhateng jagat punika : Kula mucal salaminipun wonten ing papan pangibadah lan ing Padaleman Suci , panggènanipun tiyang-tiyang Yahudi sami makempal ; kula mboten naté wicanten kanthi sesidheman .
Punapaa déné panjenengan pitakèn dhateng Kula ? Mangga pitakèna dhateng tiyang-tiyang ingkang sampun sami mireng punapa ingkang sampun kula wucalaken dhateng tiyang-tiyang wau ; sayektos , tiyang-tiyang wau sampun sami mangertos punapa ingkang Kula wucalaken . "
Nalika Panjenengané ngandika mangkono iku , ana tukang jaga kang ngadeg sacedhaké kono , napuk pasuryané Yésus kambi kandha , " Kaya mangkono iku wangsulanmu marang Imam Agung ? "
Yésus paring wangsulan , pangandikané , " Menawa wangsulanku iku luput , tuduhna luputé , nanging menawa bener , sabab apa kowé napuk Aku ? "
Yésus banjur kapurugaké kalawan kabanda menyang ngarsané Kayafas kang jumeneng Imam Agung .
Simon Pétrus isih ngadeg gegeni . Wong-wong kang ana ing kono padha ngelokaké Pétrus , " Sampéyan rak inggih sakabaté , ta ? "
Pétrus sélak , pangucapé , " Sanès . " Sawijiné abdiné Imam Agung , kalebu sanaké kang kaperung kupingé déning Pétrus , tumuli kandha , " Napa dudu sampéyan sing kula sumerep teng patamanan sareng tiyang niku ? "
Pétrus iya sélak manèh , lan nalika iku ana jago kluruk .
Sawisé iku , Yésus kairid saka dalemé Kayafas menyang gedhong pangadilan . Nalika iku wayahé isih ésuk . Kang padha ngirid Panjenengané iku ora lumebu ing gedhong pangadilan , supaya aja kena ing najis , awit arep padha mangan ing pahargyan Paskah .
Mulané Pilatus kang miyos manggihi wong-wong mau , sarta ngandika , " Panggugatmu marang Wong iku bab prakara apa ? "
Wong-wong mau padha mangsuli , aturé , " Manawi Tiyang punika sanès durjana , kula sami mboten ngladosaken dhateng Panjenengan ! "
Dhawuhé Pilatus , " Wus gawanen Wongé , patrapana miturut angger-anggering Torètmu . " Aturé wong-wong Yahudi , " Kula mboten sami kawenangaken matrapi paukuman pejah dhateng tiyang . "
Kang mangkono iku supaya kayektènana pangandikané Yésus , kang dingandikakaké kanggo mratélakaké kepriyé patrap bakal sédané .
Pilatus banjur lumebet manèh ing gedhong pangadilan , nuli nimbali Yésus sarta ngandika , " Punapa Sampéyan punika ratunipun tiyang Yahudi ? "
Yésus paring wangsulan , " Panjenengan ngandika makaten punika punapa saking panggalih panjenengan piyambak , punapa wonten tiyang sanès ingkang munjuk makaten dhateng panjenengan bab ingatasipun Kula ? "
Pilatus ngandika , " Punapa kula punika tiyang Yahudi ? Bangsa Sampéyan piyambak lan para pangajenging imam ingkang ngladosaken Sampéyan dhateng kula ; Sampéyan tumindak punapa ? "
Yésus paring wangsulan , " Kraton Kula mboten saking donya ngriki ; manawi kraton Kula saking donya ngriki , mesthi tiyang-tiyang Kula sami nglawan , supados Kula sampun ngantos kaulungaken dhateng tiyang Yahudi . Nanging kraton Kula mboten saking ngriki . "
Pilatus banjur ngandika , " Dados , Sampéyan punika punapa raja ? " Paring wangsulané Yésus , " Panjenengan sampun mastani , bilih Kula punika raja . Inggih punika prelunipun Kula lair lan inggih punika prelunipun Kula dhateng donya punika , supados Kula neksèni ing kayektosan ; saben tiyang ingkang asalipun saking kayektosan , sami mirengaken swanten Kula . "
Sawis'e ngandika mangkono , Pilatus tumuli miyos manggihi wong-wong Yahudi man`eh sarta ngandika , Mungguh ing aku Wong iku ora ana kaluputan'e apa-apa .
Nanging kowé padha duwé padatan , samasa riyaya Paskah aku nglilani luwaré wong siji kanggo kowé . Apa dadi karepmu supaya aku nglilakaké luwaré rajané wong Yahudi kanggo kowé ? "
Wong-wong mau padha mbengok manèh , " Sampun Tiyang punika , nanging Barabas kémawon ! " Anadéné Barabas iku bégal .
Pilatus nuli dhawuh nggawa Yésus supaya digebagi .
Para prajurit padha nganam eri kagawé makutha , banjur ditrapaké ing mustakané . Wong-wong iku padha ngagemaké jubah wungu ,
nuli padha maju sarta ngucap , " Sugeng , rajanipun tiyang Yahudi ! " Wong-wong mau banjur napuk Pasuryané .
Pilatus nuli miyos manèh sarta ngandika marang wong-wong mau , " Padha tontonen , iku Wongé dakwetokaké ana ngarepmu , supaya kowé padha mangerti , yèn mungguh ing aku , ora nemu kaluputané Wong iku . "
Yésus tumuli miyos , ngagem makutha eri lan jubah wungu . Pilatus ngandika marang wong-wong mau , " Sawangen Wong iku ! "
Nalika para pangarepé imam lan para wong jaga padha ndeleng Panjenengané , banjur padha mbengok , " Kasaliba , kasaliba ! " Pangandikané Pilatus , " Gawanen lan saliben ; awit mungguh ing aku Wong iku ora ana kaluputané apa-apa . "
Wangsulané wong-wong Yahudi , " Kula sami gadhah angger-angger , lan miturut angger-angger wau , Tiyang punika kedah kaukum pejah , amargi ngaken-aken Putranipun Allah . "
Bareng Pilatus mireng atur kang mangkono iku , saya wuwuh ajrihé ,
banjur lumebet ing gedhong pangadilan manèh sarta ngandika marang Yésus , " Asal Panjenengan saking pundi ? " Nanging Yésus ora paring wangsulan .
Mulané Pilatus banjur ngandika , " Punapa Panjenengan mboten purun criyos dhateng kula ? Punapa Panjenengan mboten sumerep , bilih kula punika gadhah pangwaos ngluwari Panjenengan lan ugi kwaos nyalib Panjenengan ? "
Paring wangsulané Yésus , " Panjenengan mboten kagungan pangwaos punapa-punapa tumrap Kula , manawi pangwaos wau mboten kaparingaken dhateng panjenengan saking nginggil . Pramila : tiyang ingkang ngulungaken Kula dhateng panjenengan , dosanipun langkung ageng . "
Wiwit nalika iku Pilatus ngangkah ngluwari Panjenengané , nanging wong-wong Yahudi padha mbengok , " Manawi panjenengan ngluwari tiyang punika , panjenengan sanès mitranipun Kaisar . Sabab tiyang ingkang ngaken-aken dados raja , punika nglawan dhateng Kaisar . "
Bareng Pilatus mireng atur mangkono iku , tumuli dhawuh ngedalaké Yésus lan banjur lenggah ana ing kursi pangadilan , ing panggonan kang aran Litostrotos , ing basa Ibrani : Gabata .
Ing nalika iku pinuju dina pacawisan Paskah , kira-kira jam rolas . Pilatus banjur ngandika marang wong-wong Yahudi , " Sawangen rajamu ! "
Wong-wong mau padha bengok , " Kasirnakna ! Kasirnakna ! Kasaliba ! " Pangandikané Pilatus , " Apa aku kudu nyalib ratumu ? " Wangsulané para pangarepé imam , " Kula sami mboten gadhah ratu kajawi namung Kaisar . "
Wong-wong mau padha nampani Y'esus .
Kalawan manggul salib , Yésus miyos lan tindak menyang panggonan kang aran Pacumplungan , ing basa Ibrani : Golgota .
Ing kono , wong-wong mau padha nyalib Panjenengané , bareng karo wong loro liyané , dumunung ana ing kiwa lan tengené , déné Yésus ana ing tengah .
Pilatus uga dhawuh masang tulisan ana ing sandhuwuré salib , uniné , " Yésus saka Nasarèt Rajané wong Yahudi . "
Akèh wong Yahudi kang padha maca tulisan mau , amarga papan panyalibé Yésus iku cedhak kutha , lan tulisan mau nganggo basa Ibrani , Latin , lan Yunani .
Para pangarepé imam bangsa Yahudi banjur padha matur marang Pilatus , " Panjenengan sampun nyerat : Rajané wong Yahudi , namung pangakenipun : Aku iki Rajané wong Yahudi . "
Wangsulané Pilatus , " Apa kang wus daktulis , tetep katulis . "
Sawisé para prajurit mau padha nyalib Yésus , banjur padha njupuk pangagemané dipara papat , saben prajurit sabagéan -- lan agemané jubah iya kajupuk . Jubah iku ora nganggo dondoman , tenunané lajuran wiwit saka ing dhuwur tekan ngisor .
Mulané para prajurit mau padha rembugan , " Iku aja didum-dum dadi suwèkan , nanging payo padha diundhi kanggo nemtokaké sapa kang olèh . " Iku supaya kayektènan kang katulis ing Kitab Suci : " Sandhangan Kawula sami dipun dum-dum , saha jubah Kawula dipun undhi . " Kang mangkono iku wus katindakaké déning para prajurit mau .
Ing sacedhaké salibé Yésus iku ana kang ibu lan sadhèrèké kang ibu , yaiku Maria bojoné Klopas tuwin Maria Magdaléna .
Bareng Yésus mirsani kang ibu lan sakabat kang ditresnani ngadeg sacedhaké kono , banjur ngandika marang kang ibu , " Ibu , punika ingkang putra ! "
Nuli ngandika marang sakabat mau , " Lah iku ibumu ! " Wiwit nalika iku sakabat mau banjur mboyong ibuné Ye'sus menyang omahé .
Sawisé iku , sarèhné Yésus pirsa , yèn samubarang kabèh wus rampung , banjur ngandika , -- supaya kayektènana kang katulis ing Kitab Suci -- : " Aku ngelak ! "
Ing kono ana wadhah kang kebak isi anggur kecut . Tumuli ana wong kang nyelupaké spons ing anggur kecut mau , nuli katuncepaké ing pang hisop , banjur diaturaké ing tutuké Yésus .
Sawusé necep anggur kecut mau , Yésus tumuli ngandika , " Wus rampung ! " Panjenengané banjur nungkulaké mustaka lan masrahaké nyawané .
Sarèhné pinuju dina pacawisan lan supaya ing dina Sabat layon-layon ora tetep ana ing kayu salib -- sabab dina Sabat iku dina Sabat kang pinunjul -- mulané para pangarepé wong Yahudi padha teka sarta duwé panyuwun marang Pilatus supaya sikilé wong-wong kang ana ing kayu salib padha karemukana , lan layoné diudhunaké .
Mulané para prajurit banjur padha mara sarta ngremuki sikilé wong siji lan sijiné kang disalib bareng karo Yésus .
Nanging bareng tekan enggoné Yésus lan weruh menawa Panjenengané wus séda , wong-wong iku ora padha ngremuk sampéyané .
Éwasamono salah sijiné prajurit panunggalané iku njojoh lambungé Yésus nganggo tumbak , lan sanalika metu getihé lan banyuné .
Wong kang ndeleng dhéwé bab iku , iku kang neksèni , lan paseksèné iku nyata , sarta wong iku mangerti , yèn paseksiné iku nyata , supaya kowé uga padha pracaya .
Sabab kelakoné iku mau supaya kayektènan kang katulis ing Kitab Suci , " Ora ana balungé kang diremuk . "
Lan ana tulisan manèh kang mratélakaké , " Wong-wong bakal padha nyawang Panjenengané , kang wus dijojoh . "
Sawusé iku mau , Yusuf saka Arimatéa duwé atur panyuwun marang Pilatus , supaya dililani ngudhunaké layoné Yésus . ( Yusuf iku muridé Yésus nanging kanthi sidheman marga wedi karo para pangwasa Yahudi . ) Pilatus uga nglilani panyuwuné iku . Mulané tumuli sowan sarta ngukup layoné Yésus .
Nikodémus uga teka mrono . Wong iku kang sakawit sowan ing ngarsané Yésus nalika wayah bengi . Nikodémus nggawa caruban lenga mur lan lenga garu , boboté watara sèket kati .
Wong-wong mau padha ngukup layoné Yésus lan diulesi nganggo lawon kang ana adon-adoné kaya adaté wong Yahudi yèn ngubur mayit .
Sacedhaking papan panggonané Yésus kasalib iku ana patamanané lan ing patamanan mau ana kuburan anyar kang durung tau dianggo ngubur wong .
Sarèhné pinuju dina pacawisané wong Yahudi , sarta kuburané iku cedhak , mula Yésus banjur disarèkaké ana ing kono .
Ing dina kapisan ing minggu iku , wayah ésuk umun-umun , nalika isih peteng , Maria Magdaléna menyang pasaréan lan weruh menawa watu tutupé guwa wis kasingkiraké saka ing pasaréan .
Tumuli lumayu nemoni Simon Pétrus lan sakabat liyané kang dikasihi déning Yésus , lan padha diwartani , " Gusti dipun pendhet tiyang saking pasaréan , lan kula mboten sumerep wonten ing pundi anggènipun nyarèkaken . "
Pétrus lan sakabat liyané mau banjur padha mangkat menyang pasaréan .
Sakaroné padha mlayu bebarengan , nanging sakabat liyané iku playuné luwih rikat katimbang Simon Pétrus , satemah luwih dhisik tekané ing pasaréan .
Lan bareng nginguk menjero , weruh yèn ulesé wus sumèlèh ing lemah ; nanging dhèwèké ora mlebu .
Simon Pétrus olèhé nututi iya nuli tekan sarta banjur mlebu ing pasaréan , lan weruh ulesé sumèlèh ing lemah ,
déné lawon riwé kang mauné ana ing mustakané Yésus ora awor karo ulesé , nanging wus kalempit sumèlèh kadhèwèkaké ing panggonan liya .
Sakabat liyané kang dhisik tekané ing pasaréan mau iya nuli mlebu , banjur ndeleng sarta pracaya .
Awit salawasé sakabat-sakabat mau durung padha mangerti isiné Kitab Suci kang mratélakaké , yèn Panjenengané pinesthi wungu saka ing antarané wong mati .
Sakabat loro iku mau tumuli padha mulih .
Nanging Maria Magdaléna ngadeg ing sajabané pasaréan karo nangis . Sajroné nangis nginguk ing pasaréan ,
weruh ana malaékat loro ngagem ageman putih , padha lenggah , kang siji ana ing ulon-ulon , sijiné ana ing dagan tilas panggonan sumaréné Yésus .
Malaékat iku banjur padha ngandika marang Maria , " Ibu , kena apa kowé nangis ? " Aturé Maria , " Gusti kula dipun pendhet tiyang lan kula mboten sumerep wonten ing pundi anggènipun nyarèkaken . "
Sawusé matur mangkono , tumuli nolèh memburi sarta weruh Yésus jumeneng ana ing kono , nanging ora mangerti , menawa iku Yésus .
Yésus nuli ngandika , " Ibu , kena apa kowé nangis ? Kowé nggolèki sapa ? " Maria ngira yèn iku juru taman , banjur matur , " Bapak , manawi sampéyan ingkang mendhet Panjenenganipun , kula sampéyan criyosi , wonten ing pundi anggèn sampéyan nyarèkaken , kula pendhetipun . "
Yésus tumuli ngandika , " Maria ! " Maria banjur minger sarta munjuk ing basa Ibrani , " Rabuni ! " Jarwané : Guru .
Pangandikané Yésus , " Aja nggondhèli Aku , awit Aku durung sowan menyang ngarsané Ramaku , nanging lungaa nemonana para Sadulurku , lan padha kandhanana , menawa Aku arep sowan menyang ngarsané Ramaku lan Ramamu ing ngarsané Allahku lan Allahmu . "
Maria Magdaléna nuli lunga wewarta marang para sakabat , " Aku wus ndeleng Gusti ! " sarta kang mangandikani bab-bab iku mau uga Panjenengané .
Bareng ing wayah bengi ing dina kapisan minggu iku para sakabaté Yésus padha nglumpuk ana ing sawenèhing papan , lawangé padha kakancing awit saka wediné marang wong Yahudi . Ing nalika iku Yésus rawuh jumeneng ana ing tengah-tengahé para sakabat sarta ngandika , " Tentrem-rayahu anaa ing kowé kabèh ! "
Sawisé ngandika mangkono , tumuli nedahaké astané lan lambungé marang para sakabat . Para sakabat iku padha bungah nalika ndeleng Gusti .
Yésus banjur ngandika manèh , " Tentrem-rahayu anaa ing kowé kabèh ! Kayadéné Rama anggoné ngutus Aku , mangkono uga saiki Aku ngutus kowé . "
Sawusé ngandika mangkono , Panjenengané banjur ndamoni para sakabat lan dipangandikani , " Padha nampanana Roh Suci .
Menawa kowé padha ngapura dosané wong , iku dosané diapura , lan menawa kowé padha netepaké dosané , iku dosané isih tetep ana . "
Nanging Tomas , panunggalané sakabat rolas iku , kang karan Didimus , nalikané Yésus rawuh pinuju ora nunggal karo kanca-kancané .
Mulané , para sakabat liyané padha ngandhani , " Aku wus padha ndeleng Gusti ! " Nanging Tomas ngucap , " Sadurungé aku ndeleng tabeté paku ana ing astané lan sadurungé aku ndulek tilas paku iku nganggo drijiku tuwin lambungé daklodok nganggo tanganku , aku ora pracaya babar pisan . "
Bareng tekan wolung dinané , para sakabaté Yésus padha ana ing jero omah iku manèh sarta Tomas iya ana ing kono . Nalika lawangé padha kakancing , Yésus rawuh banjur jumeneng ana ing tengah-tengahé para sakabat sarta ngandika , " Tentrem-rahayu anaa ing kowé ! "
Banjur ngandika marang Tomas , " Drijimu athungna mréné , delengen tanganku , sarta ulungna tanganmu , dèlèhna ing lambungku lan kowé aja nganti ora pracaya manèh , nanging pracayaa ! "
Tomas mangsuli , unjuké , " Dhuh Gusti kawula , Allah kawula ! "
Pangandikané Yésus , " Amarga kowé wus ndeleng Aku , temah kowé pracaya . Rahayu wong kang padha ora ndeleng , nanging pracaya . "
Isih akèh manèh pratandha liyané kang katindakaké déning Yésus ana ing ngarepé para sakabaté , kang ora kasebut ana ing kitab iki ,
nanging apa kang wus katulis , supaya kowé padha pracaya , yèn Yésus iku Kristus , Putrané Allah , sarta supaya sarana pracayamu , kowé padha nduwènana urip ana ing asmané .
Sawisé iku , Yésus ngatingal manèh marang para sakabaté ana ing pinggir Tlaga Tibérias ; déné anggoné ngatingal mau mangkéné :
Ing pesisir kono kang padha ngumpul : Simon Pétrus lan Tomas kang karan Didimus , Natanaél kang saka ing Kana , Wilayah Galiléa , anaké Zébédéus lan sakabaté loro liyané .
Simon Pétrus tumuli kandha marang kanca-kancané mau , " Aku arep lunga golèk iwak . " Wangsulané kancané , " Aku iya padha mèlu kowé . " Banjur padha mangkat nunggang prau , nanging sawengi iku padha ora olèh apa-apa .
Nalika wus bangun ésuk , Yésus jumeneng ana ing gisik . Nanging para sakabaté padha ora mangerti , yèn iku Yésus .
Yésus tumuli ngandika , " Hé , bocah-bocah , apa kowé padha duwé lawuh ? " Wangsulané , " Mboten . "
Pangandikané Yésus , " Jalamu tibakna ing satengené prau , temah kowé bakal padha olèh . " Jalané nuli ditibakaké , nanging ora kena ditarik , awit saka akèhing iwaké .
Sakabat kang dikasihi déning Yésus tumuli kandha marang Pétrus , " Iku Gusti . " Bareng Simon Pétrus krungu , yèn iku Yésus , tumuli nganggo sandhangané , marga isih ngliga ; banjur ambyur ing tlaga .
Para sakabat liyané nusul nganggo prau , jalaran ora adoh saka ing dharatan , mung watara satus mèter , kambi nggèrèd jalané kang kebak iwak iku .
Samentasé ing dharatan , para sakabat padha weruh geni areng , lan iwak tumumpang ing geni mau sarta roti .
Yésus ngandika marang para sakabat , " Njupuka iwak sawatara , saka anggonmu mentas njala mau ! "
Simon Pétrus banjur munggah prau lan ngentas jalané menyang dharatan , jala iku kebak iwak gedhé-gedhé : cacahé nganti satus sèket telu . Nanging sanadyan nganti samono akèhé , jalané ora bedhah .
Pangandikané Yésus marang para sakabat , " Padha mrénéa , sarapana . " Ora ana ing antarané para sakabat iku kang wani munjuk pitakon marang Panjenengané , " Paduka punika sinten ? " Amarga wus padha mangerti , yèn Panjenengané iku Yésus .
Yésus tumuli majeng , sarta mundhut roti mau , banjur diparingaké marang para sakabat , mangkono uga iwaké .
Iku wus kaping teluné anggoné Yésus ngatingal marang para sakabaté sawisé wungu saka ing antarané wong mati .
Sawisé padha sarapan , Yésus ngandika marang Simon Pétrus , " Simon anaké Yohanes , apa kowé tresna marang Aku ngluwihi wong-wong iki ? " Unjuké Pétrus , " Inggih Gusti , Gusti pirsa , bilih kawula remen dhateng Gusti . " Pangandikané Yésus , " Rumatana cempé-cempéku ! "
Pangandikané Yésus manèh marang Pétrus kang kapindhoné , " Simon , anaké Yohanes , apa kowé tresna marang Aku ? " Unjuké Pétrus , " Inggih Gusti , Gusti pirsa , bilih kawula remen dhateng Gusti . " Pangandikané Yésus , " Engonen wedhus-wedhusku ! "
Pangandikané Yésus marang Pétrus kang kaping teluné , " Simon , anaké Yohanes , apa kowé tresna marang Aku ? " Pétrus dadi sedhih atiné amarga Yésus ndangu kang kaping teluné , " Apa kowé tresna marang Aku ? " Pétrus banjur munjuk , " Dhuh , Gusti , Gusti pirsa samukawis , inggih pirsa , bilih kawula remen dhateng Gusti . " Pangandikané Yésus , " Engonen wedhus-wedhusku !
Satemen-temené Aku pitutur marang kowé : Nalika kowé isih enom , kowé sabukan dhéwé lan kowé lumaku menyang ngendi baé kang kokkarepaké , nanging samangsa kowé wus tuwa , kowé bakal mulung tanganmu lan wong liya kang bakal nyabuki kowé , banjur nggawa kowé menyang panggonan kang ora kokkarepaké . "
Bab iku dipangandikakaké kanggo nélakaké kepriyé anggoné Pétrus bakal mati lan ngluhuraké Allah . Sawusé ngandika mangkono mau , tumuli dhawuh marang Pétrus , " Mèlua Aku ! "
Bareng Pétrus nolèh , weruh sakabat kang dikasihi déning Yésus ndhèrèk , yaiku sakabat kang nalika bujana lungguh cedhaké Yésus , sarta munjuk , " Gusti , sinten tiyangipun ingkang badhé ngulungaken Gusti ? "
Nalika Pétrus weruh sakabat iku mau , nuli munjuk marang Yésus , " Gusti , piyambakipun punika lajeng kadospundi ? "
Pangandikané Yésus , " Saupama dakkarepaké , supaya iku tetep urip nganti satekaku , iku rak dudu urusanmu . Nanging kowé : Mèlua Aku ! "
Banjur sumebar pawarta ing antarané para sadulur-sadulur , yèn sakabat iku mau ora bakal mati . Nanging Yésus ora ngandika marang Pétrus , yèn sakabat mau bakal ora mati , nanging , " Saupama dakkarepaké , supaya iku tetep urip nganti satekaku , iku dudu urusanmu . "
Iya sakabat iku , kang neksèni lan wus nulis bab iku mau kabèh , lan kita padha mangerti , yèn paseksiné iku nyata .
Isih akèh bab-bab liyané manèh kang katindakaké déning Yésus , nanging saupama kabèh iku kudu ditulis siji-siji , dakkira jagat iki ora bisa ngemot sakèhing buku kang kudu ditulis iku .
Téofilus , ingkang kinurmatan , ing kitab kula ingkang kapisan , kula nyariyosaken sakathahing pakaryan lan piwulangipun Yésus ,
ngantos dumugi ing dinten anggènipun kasengkakaken dhateng swarga . Sadèrèngipun , Panjenenganipun sampun paring dhawuh lantaran Roh Suci dhateng para rasul pepilihanipun .
Sareng sampun rampung anggènipun nandhang sangsara , Panjenenganipun lajeng ngatingal dhateng para rasul wau , sarta kalayan pratandha kathah paring bukti , bilih Panjenenganipun gesang . Amargi ngantos kawan dasa dinten laminipun anggèning wongsal-wangsul ngatingal saha paring pangandika bab Kratoning Allah dhateng para rasul wau .
Ing sawijining dina nalika Yésus dhahar bebarengan karo para rasul , padha ora diparengaké ninggal Yérusalèm , sarta padha didhawuhi tetep ana ing kono , ngentèni janjiné Sang Rama , kang mangkéné pangandikané , " Kowé wus padha krungu saka Aku ,
Menawa Yohanes iku anggoné mbaptis nganggo banyu , nanging ora suwé manèh kowé bakal padha kabaptis sarana Roh Suci . "
Para rasul kang padha ngumpul iku nuli nyuwun pirsa , " Gusti , punapa sapunika anggèn Panjenengan badhé mulihaken kraton tumrap Israèl ? "
Paring wangsulané , " Kowé ora prelu nyumurupi mangsa lan waktu , kang katamtokaké déning Sang Rama piyambak , manut pangwaosé .
Nanging kowé bakal padha tampa pangwasa , samangsa Roh Suci wus nedhaki kowé kabèh , sarta kowé bakal padha dadi seksi-seksiku ana ing Yérusalèm lan ing Yudéa sarta Samaria kabèh , tuwin tumeka ing pungkasaning bumi . "
Sawisé ngandika mangkono , Panjenengané nuli sinengkakaké menyang swarga , sineksènan déning para rasul , banjur wus ora katingal , amarga kaaling-alingan méga .
Nalika lagi padha tumenga ing langit ngawasaké anggoné ' Panjenengané sumengka iku , dumadakan ana priya loro jumeneng ing sacedhaké , padha ngagem ageman putih ,
kang tumuli mangandikani mangkéné , " Hé , wong-wong Galiléa , yagéné kowé padha ngadeg tumenga ing langit ? Yésus , kang sinengkakaké menyang swarga , nilar kowé kabèh iki , bakal rawuh manéh kanthi patrap kaya kang padha kokdeleng nalika Panjenengané minggah menyang swarga . "
Para rasul banjur padha bali menyang Yérusalèm saka gunung Zaitun , kang saka Yérusalèm adohé mung salakon ing dina Sabat .
Satekané ing kutha , nuli padha munggah menyang kamar ing dhuwur , kang dipondhoki , yaiku : Pétrus lan Yohanes , Yakobus lan Andréas , Filipus lan Tomas , Bartoloméus lan Matius , Yakobus anaké Alféus , lan Simon wong Zélot sarta Yudas anaké Yakobus .
Kabèh padha saiyeg anggoné mempeng ing pandonga , bebarengan karo wanita sawatara sarta Maria , ibuné Yésus , tuwin para sadhèrèké Yésus .
Ing nalika samana Pétrus banjur jumeneng ana ing satengahé para sadulur tunggal pracaya , kang lagi padha nglumpuk , cacahé watara satus rong puluh , sarta ngandika ,
" Hé , para Sadulur , pangandika ing Kitab Suci , kang kalairaké déning Roh Suci lantaran Daud , iku kudu kayektènan , yaiku bab Yudas , kang dadi pangiridé wong-wong kang nyekel Yésus .
Mauné wong iku klebu ing golongan kita sarta mèlu nindakaké ayahan leladi iki . "
Yudas iku wis tuku palemahan sarana opahing pialané , banjur tiba krungkeb , wetengé bedhah , nganti jeroané mbrodhol kabèh .
Bab iku kasumurupan ing wong Yérusalèm kabèh , mulané palemahan mau banjur diarani nganggo basané wong-wong mau dhéwé , " Hakal-Dama " , tegesé Palemahan Getih .
" Sabab ing kitab Masmur tinulis mangkéné : ' Kémah-kémahipun dadosa suwung , sampun ngantos wonten ingkang ngenggèni . ' Sarta : ' Kalenggahanipun kapendheta déning tiyang sanès . '
Awit saka iku anaa siji kang diwuwuhaké marang kita saka panunggalané wong-wong kang tansah kekumpulan karo kita , nalika Gusti Yésus isih tetunggilan karo kita ,
yaiku wiwit saka pambaptisé Yohanes nganti tekan dina sumengkané Yésus menyang swarga , nilar kita , supaya mèlu dadi seksi bab wunguné . "
Wong-wong banjur ngusulaké wong loro : Yusuf kang karan Barsabas lan kang uga karan Yustus , tuwin Matias .
Kabèh nuli padha ndedonga lan munjuk , " Dhuh , Gusti , Paduka ingkang nguningani manahipun sadaya tiyang , mugi karsa paring pitedah , tiyang kalih punika pundi ingkang Paduka pilih ,
supados nampèni kalenggahan lelados , inggih punika kalenggahan rasul , ingkang katilar déning Yudas , ingkang sampun késah dhateng panggénan ingkang samesthinipun tumrap tiyang wau . "
Banjur padha diundhi , satemah kang kena Matias , mula banjur kawuwuhaké marang para rasul sawelas .
Bareng ing dina riyaya Péntakosta , wong-wong kabèh padha nglumpuk .
Dumadakan ana swara saka langit , saèmper sumiyuting angin gedhé , kang ngèbeki saomah kang kanggo lelungguhan ,
banjur padha ndeleng urubing geni ilat-ilatan , kang ambyar lan nibani saben wong mau kabèh .
Tumuli wong kabèh padha kapenuhan ing Roh Suci sarta banjur padha wiwit guneman nganggo basa-basa liya , kaya kang kawisikaké déning Roh iku supaya kaucapaké .
Nalika samana ing Yérusalém ana wong-wong Yahudi kang salèh saka sarupaning bangsa ing sangisoring langit .
Bareng ana swara mangkono mau , tumuli wong akèh padha teka kumrubut sarta padha gumun , amarga saben wong krungu para rasul lan para murid iku padha guneman nganggo basané wong-wong mau .
Kabèh padha njenger kaéraman , banjur padha ngucap , " Wong-wong kang padha guneman iku rak wong Galiléa , ta ?
Kepriyé déné kita dhéwé-dhéwé padha krungu anggoné guneman nganggo basa kita dhe'wé , yaiku basa kang kita anggo ana ing nagara asal kita :
kita iki wong Partia , Média , Élam , kang padha manggon ing Mésopotamia , Yudéa lan Kapadokia , Pontus lan Asia ,
Frigia lan Pamfilia , Mesir lan ing wewengkoné Libia kang cedhak karo Kiréné , wong-wong neneka saka Roma ,
iya wong Yahudi iya wong kang ngrasuk agama Yahudi , wong Kréta lan wong Arab , kita krungu wong-wong iku padha guneman nganggo basa kita dhéwé-dhéwé bab pakaryan-pakaryan agung kang katindakaké déning Allah . "
Kabèh padha kaéraman sarta bingung lan padha takon-tinakon , mangkéné ,
" Apa ta tegesé iki ? " Nanging wong liyané ana kang moyoki , ujaré , " Wong iku rak lagi padha mabuk anggur manis . "
Pétrus tumuli jumeneng dalah para kanthiné sawelas , sarta ngandika kalawan swara sora marang wong-wong mau , " Para Sadhèrèk Yahudi saha panjenengan sadaya ingkang sami manggèn ing Yérusalèm , mugi sami nggatosaken saha ngretos punapa ingkang kula andharaken .
Tiyang-tiyang punika mboten sami mabuk , kados panginten panjenengan , amargi sapunika saweg jam sanga énjing .
Nanging inggih punika ingkang kapangandikakaken déning Allah lumantar Nabi Yoèl makaten :
Bésuk ing dina-dina kang wekasan -- mangkono pangandikané Allah -- Ingsun bakal ngesokaké Rohingsun marang sakèhing manungsa ; anak-anakira lanang lan wadon bakal padha medhar wangsit , lan wong nom-nomanira bakal padha nampa wahyu , sarta wong-wongira kang wus tuwa bakal padha olèh impèn .
Uga para abdiningsun lanang lan wadon bakal sunesoki Rohingsun ing dina-dina iku , lan bakal padha medhar wangsit .
Sarta Ingsun bakal nganakaké kaélokan-kaélokan ana ing dhuwur , ana ing langit lan pratandha-pratandha ana ing ngisor , ana ing bumi : getih lan geni sarta kumeluning kukus .
Srengéngé bakal dadi peteng ndhedhet lan rembulan bakal dadi getih sadurungé tekan dinaning Pangéran kang agung lan luhur iku .
Anadéné saben wong kang nyebut asmané Pangéran iku bakal kapitulungan rahayu .
Para Sadhèrèk Israèl , sami mirengna andharan kula punika : Ingkang kula kajengaken inggih punika Yésus saking Nasarèt , satunggaling priya ingkang sampun kapiji déning Allah saha ingkang sampun kapratélakaken dhateng panjenengan sadaya kalawan pangwaos-pangwaos , tuwin kaélokan-kaélokan sarta pratandha-pratandha ingkang katindakaken déning Allah lantaran Panjenenganipun , wonten ing tengah-tengah panjenengan sadaya , kadosdéné ingkang sampun panjenengan mangertosi .
Panjenenganipun ingkang kaulungaken déning Allah miturut karsa saha rancanganipun punika sampun panjenengan salib sarta panjenengan sédani lumantar tanganipun bangsa-bangsa ingkang duraka .
Nanging lajeng kawungokaken déning Allah , kauwalaken saking sangsaraning pejah , amargi mboten badhé Panjenenganipun lestantun kawengku déning pangwaosing pejah punika .
Awit Daud ngandika bab Panjenenganipun makaten : Aku tansah mandeng marang Pangéran , amarga Panjenengané jumeneng ing tengenku , satemah aku ora kéguh .
Mulané atiku sukarena lan ilatku surak-surak ; malah badanku bakal lerem sajroning pangarep-arep ,
amargi Paduka mboten masrahaken kawula dhateng jagatipun tiyang pejah , sarta mboten négakaken Abdi Paduka ingkang suci ngalami risak .
Paduka paring sumerep dhateng kawula bab margining gesang ; Paduka badhé nglubèraken kabingahan dhateng kawula wonten ing pangayunan Paduka .
Para Sadhèrèk , kula badhé cariyos dhateng panjenengan sadaya kanthi blaka-suta bab Daud , leluhuripun bangsa kita . Panjenenganipun sampun séda saha kasarèkaken , saha pasaréanipun dumugi ing dinten punika taksih wonten .
Nanging panjenenganipun punika jumeneng nabi saha pirsa , bilih Allah sampun paring prajanji dhateng panjenenganipun kalayan supaos , bilih Allah badhé nglenggahaken tedhakipun Daud piyambak wonten ing dhamparipun .
Margi saking punika panjenenganipun uninga sadèrèngipun saha ngandikakaken bab wungunipun Mésias , inggih punika nalika ngandika , bilih Panjenenganipun mboten dipun tégakaken wonten ing jagatipun tiyang pejah , saha bilih sariranipun mboten badhé ngalami risak .
Inggih Yésus punika ingkang kawungokaken déning Allah , saha tumrap prakawis punika kula sadaya ingkang sami dados seksinipun .
Punapadéné sareng Panjenenganipun sampun jinunjung déning asta tengenipun Allah tuwin tampi saking Sang Rama , Roh Suci ingkang kaprasetyakaken punika , Panjenenganipun lajeng ngesokaken Roh punika kados ingkang sampun panjenengan sumerepi saha panjenengan pireng wonten ing ngriki .
Amargi sanès Daud ingkang minggah dhateng swarga , malah Daud piyambak ngandika makaten : Pangéran wus ngandika marang Gustiku :
Sira lenggaha ing satengeningsun , nganti mungsuhira kabèh wus padha sundadèkaké ancik-anciking tlapakanira .
Awit saking punika , umat Israèl sadaya kedah mangertos kalayan saèstu , bilih Allah sampun njumenengaken Yésus ingkang panjenengan salib punika , dados Gusti lan Kristus . "
Bareng wong-wong mau padha krungu pangandika mangkono iku , atiné padha trenyuh , banjur padha matur pitakon marang Pétrus lan para rasul liyané , " Para Sadhèrèk , punapa ingkang kedah sami kula lampahi ? "
Paring wangsulané Pétrus , " Sami mratobata sarta panjenengan piyambak-piyambak sami kabaptisa ing asmanipun Yésus Kristus , murih angsal pangapuntening dosa panjenengan , satemah panjenengan sami badhé nampèni peparing , inggih punika Roh Suci .
Awitdéné ingkang kaparingan prajanji punika panjenengan sadaya saha putra-putra panjenengan tuwin tiyang-tiyang ingkang taksih tebih , sapinten ingkang badhé tinimbalan déning Gusti Allah kita . "
Tuwin kalawan pangandika-pangandika liyané akèh manèh panjenengané paring paseksi lan pambereg marang wong-wong kabèh , pangandikané , " Sami sumingkira saking patunggilanipun tiyang-tiyang ingkang keblinger . "
Wong-wong kang nampani pangandikané Pétrus mau padha kabaptis . Ing dina iku , cacahé para murid wuwuh watara telung èwu .
Wong-wong mau padha ngantepi ing piwulangé para rasul lan anggoné tetunggalan sarta padha tansah nglumpuk , saprelu nyuwil-nyuwil roti lan ndedonga .
Wong kabèh padha kadunungan rasa wedi , awit para rasul iku padha nganakaké mukjijat lan pratandha akèh .
Sarta wong kang pracaya kabèh padha lestari manunggal , sakèhing barang darbèké padha dianggep duwèké wong akèh .
Apadéné tansah ana panunggalané kang ngedol barang darbèké , banjur didum-dumaké marang wong kabèh , miturut kabutuhané .
Sadina-dina tansah padha nglumpuk ana ing Padaleman Suci kalawan tegen sarta saiyeg . Padha nyuwil-nyuwil roti ana ing omahé kanthi giliran , padha mangan bebarengan kalawan bungah lan ati kang tulus ,
karo memuji marang Allah , apadéné padha disenengi déning wong sabangsa kabèh . Sarta manèh ing saben dinané cacahé wong kang padha kapitulungan rahayu diwuwuhi déning Gusti .
Ing sawijining dina , ngarepaké wektu sembahyang , yaiku jam telu awan , Pétrus lan Yohanes padha minggah menyang Padaleman Suci .
Ing kono ana wong lumpuh lair mula , mulané saben dina digéndhong lan dipapanaké ing sacedhaké gapuraning Padaleman Suci kang aran Gapura Éndah , supaya ngemis marang wong kang padha lumebu menyang Padaleman Suci .
Bareng wong mau weruh Pétrus lan Yohanes arep lumebet menyang Padaleman Suci , banjur nyuwun peparing .
Sakaroné padha mirsani wong iku sarta Pétrus tumuli ngandika , " Aku pandengen . "
Wong mau iya banjur mandeng marang sakaroné kanthi pangarep-arep bakal kaparingan apa-apa .
Nanging Pétrus nuli ngandika , " Emas lan pérak aku ora duwé , nanging kang aku duwé , kowé dakwènèhi : Demi asmané Yésus Kristus , wong Nasarèt iku , ngadega lan lumakua ! "
Panjenengané banjur ngasta tangané tengen wong mau , nulungi anggoné ngadeg . Sanalika iku uga sikilé lan poloké wong mau dadi kukuh ,
tumuli mlumpat sarta mlaku mrana-mréné , banjur ndhèrèk sakaroné lumebu menyang Padaleman Suci , kalawan jingkrak-jingkrak sarta memuji marang Allah .
Wong-wong kabèh weruh anggoné mlaku karo memuji marang Allah iku
sarta iya banjur padha ora pangling , yèn wong iku kang adaté lungguh ngemis ana ing Gapura Éndah ing Padaleman Suci , satemah padha kaéraman lan gumun banget marang apa kang wus kelakon mungguh ing wong mau .
Sarèhné wong iku tansah ngetutaké Pétrus lan Yohanes , mulané wong akèh kang padha gumun banget iku kabèh padha teka ngrubung ana ing srambi kang aran Srambi Salomo .
Bareng Pétrus pirsa wong akèh iku , banjur ngandika , " Para Sadhèrèk Israèl , punapaa déné panjenengan sadaya sami gumun dhateng lelampahan punika saha punapa sababipun déné panjenengan sami ningali dhateng kula kekalih , kados-kados ingkang murugaken tiyang punika saged lumampah , margi saking pangwaos utawi kamursidan kula kekalih piyambak ?
Allahipun Abraham , Ishak lan Yakub , Allahipun leluhur kita sampun mulyakaken Abdinipun , inggih punika Yésus ingkang panjenengan ulungaken saha panjenengan tampik wonten ing ngarsanipun Pilatus , sanadyan Pilatus mutusaken bilih Panjenenganipun kedah dipun luwari .
Nanging panjenengan sampun nampik Ingkang Suci saha Leres , sarta milih tiyang ingkang damel pepejah , supados kaparingaken dhateng panjenengan .
Dados panjenengan nyédani Panjenenganipun ingkang dados Sumbering Gesang , nanging lajeng sampun kawungokaken déning Allah saking antawisipun tiyang pejah ; saha tumrap bab punika kula ingkang sami dados seksinipun .
Punapa déné margi saking pitados dhateng asma Yésus punika , mila asma punika sampun kelampahan ngiyataken tiyang ingkang panjenengan sumerepi saha ingkang panjenengan tepangi punika ; sarta inggih kapitadosan punika ingkang njalari sarasipun tiyang punika wonten ing ngajeng panjenengan sadaya .
Para Sadhèrèk , kula mangertos , bilih anggèn panjenengan sami tumindak makaten punika , amargi saking kiranging pangertosan , sami kados para pangageng panjenengan sadaya .
Nanging kanthi patrap makaten , Allah sampun kelampahan nuhoni punapa ingkang kala rumiyin kapangandikakaken lantaran para nabinipun , inggih punika bilih Mésias ingkang kautus punika kedah nandhang sangsara .
Awit saking punika , sami èngeta saha sami mratobata , supados dosa panjenengan kaapunten ,
supados Pangéran lajeng paring wekdal ingkang damel lega saha ngutus Yésus , ingkang wiwit sakawit sampun katamtokaken dados Kristus kanggé panjenengan sadaya .
Kristus punika kedah lenggah wonten ing swarga ngantos dumugi titimangsa pulihipun samukawis sadaya , kadosdéné ingkang sampun dipun ngandikakaken déning Allah lumantar para nabinipun ingkang suci nalika jaman rumiyin .
Rak sampun dipun ngandikakaken déning Musa , ' Gusti Allah bakal njumenengaké nabi saka ing antarané para sadulurmu , padha kayadéné aku . Yaiku padha ngrungokna marang panjenengané sarta sakèhing pangandika kang bakal kaparingaké marang kowé .
Sarta bakal kelakon , wong kabèh kang ora ngrungokaké nabi iku , bakal katumpes saka ing antarané umat . '
Punapadéné sadaya nabi ingkang naté nglairaken pangandika , wiwit Samuèl saha sapengkeripun , sampun sami meca bab jaman punika .
Inggih panjenengan sadaya punika ingkang marisi pameca-pameca punika saha angsal bagéan tumrap ing prajanjian ingkang dipun wontenaken déning Allah kaliyan leluhur kita , nalika Panjenenganipun ngandika dhateng Abraham : Marga saka turunira , sakèhing bangsa ing salumahing bumi bakal binerkahan .
Lan ingkang rumiyin inggih kanggé panjenengan sadaya punika anggènipun Allah njumenengaken Abdinipun saha ngutus Panjenenganipun nuwèni panjenengan sadaya , supados panjenengan sami kabarkahan saha nuntun panjenengan piyambak-piyambak nilar sakathahing piawon panjenengan . "
Nalika Pétrus lan Yohanes lagi ngandikani wong akèh , dumadakan padha katekan para imam lan lelurahé jaga-baya Padaleman Suci sarta para wong Saduki .
Wong-wong iku padha nepsu banget , jalaran sakaroné padha mulang marang wong akèh sarta wewarta , menawa ana ing Yésus ana patangèn saka ing antarané wong mati .
Banjur padha dicepeng lan ditahan nganti dina candhaké , amarga wayahé wus wiwit peteng .
Nanging wong kang padha ngrungokaké piwulangé mau akèh kang padha pracaya , temahan cacahé wong lanang kira-kira dadi limang èwu .
Kacarita ésuké para pangarepé wong Yahudi lan para pinituwa sarta para ahli Torèt padha nganakaké parepatan ana ing Yérusalèm
karo Imam Agung Hanas lan Kayafas , Yohanes lan Aleksander apadéné wong kabèh , kang kagolong trah Imam Agung .
Pétrus lan Yohanes banjur diadhepaké marang ngarsaning parepatan tuwin wiwit dipriksa kalawan didangu , mangkéné , " Panggawému kang mangkono mau kalawan pangwasa apa lan atas jenengé sapa ? "
Pétrus , kapenuhan ing Roh Suci , tumuli matur , " Kula nuwun , para pangajenging bangsa saha para pinisepuh ,
sarèhning sapunika kula sami kapriksa bab pandamel saé dhateng tiyang sakit saha kedah nerangaken kalayan pangwaos punapa tiyang punika anggènipun kasarasaken ,
pramila panjenengan sadaya dalah sabangsa Israèl sami kula aturi uninga , bilih punika margi saking asmanipun Yésus Kristus saking Nasarèt , ingkang sampun panjenengan salib , nanging ingkang sampun kawungokaken saking antawisipun tiyang pejah déning Allah -- inggih margi saking Yésus punika tiyang punika saged ngadeg , pinanggih sampun saras wonten ing ngarsa panjenengan sapunika .
Yésus punika séla ingkang kabucal déning para juru yasa padaleman -- inggih punika panjenengan piyambak -- éwadéné sampun dados sélaning pojokan .
Kaliyan malih mboten wonten karahayon wonten ing sintena kémawon , kajawi wonten ing Panjenenganipun , amargi ing sakurebing langit punika mboten wonten asma sanèsipun ingkang kaparingaken dhateng manungsa , ingkang dados margining karahayon kita . "
Bareng parepatan nguningani kakendelané Pétrus lan Yohanes mangka pirsa , yèn sakaroné iku mung wong lumrah lan dudu wong pasinaon , banjur padha éram , sarta padha ora pangling , yèn loro-loroné iku padha dadi pandhèrèké Yésus .
Nanging sarèhné padha mirsani wong kang diwarasaké iku ngadeg ana ing sandhingé para rasul , dadi ora bisa mbantah apa-apa .
Para rasul tumuli didhawuhi metu saka papan parepatan , pradata banjur rembagan ,
pangandikané , " Tiyang punika kedah kita punapakaken ? Awit sampun nyata , tumrap sadaya tiyang ingkang manggèn ing Yérusalèm , bilih kekalihipun sami ngawontenaken mukjijat ingkang nyolok , ingkang mboten saged kita sélaki .
Namung kémawon supados bab punika sampun ngantos saya sumebar wonten ing satengahing tiyang kathah , prayoginipun tiyang kalih punika kita ancam saha kita awisi , supados sampun ngantos rembagan malih kaliyan sintena kémawon atas asmanipun Yésus . "
Bareng sakaroné wus didhawuhi lumebu , padha diawisi supaya babar-pisan aja rembugan utawa memulang manèh kalawan asmané Yésus .
Nanging Pétrus lan Yohanes padha mangsuli , " Panjenengan kula aturi menggalih piyambak , pundi ingkang leres wonten ing ngarsaning Allah : nurut dhateng panjenengan sadaya punapa dhateng Allah .
Amargi tumrap kula sadaya mboten saged mèndel anggèn kula sami rembagan bab punapa ingkang sampun sami kula tingali sarta ingkang sampun sami kula pireng . "
Pradata saya banget anggoné ngancam marang para rasul mau , nanging wekasané iya banjur padha dililani mundur , sabab parepatan ora manggih bab kang kena kanggo ngukum , sarta wong akèh padha ngluhuraké asmané Allah , awit saka anané bab kang mentas kelakon .
Jalaran wong kang kasarasaké sarana mukjijat iku umuré wus luwih saka patang puluh taun .
Sawusé kaluwaran , Pétrus lan Yohanes banjur murugi mitra-mitrané sarta banjur nyariyosaké bab apa kang wus didhawuhaké déning para pangareping imam lan para pinituwa .
Bareng para mitrané krungu bab iku , banjur padha bebarengan nyebut marang Allah , unjuké , " Dhuh Pangéran , Paduka ingkang nitahaken langit , bumi , saganten tuwin saisinipun sadaya ,
sarta ingkang sampun ngandika kanthi pakaryanipun Roh Suci lumantar abdi Paduka Daud , leluhur kawula sadaya , makaten : Yagéné para bangsa padha waringuten , lan para suku-bangsané padha ngangen-angen prakara kang tanpa guna ?
Para raja ing donya padha siyaga lan para panggedhé padha nglumpuk arep lumawan marang Pangéran lan marang Jebadané .
Awitdéné sayektosipun Hérodès saha Pontius Pilatus , kaliyan para bangsa tuwin suku-bangsa Israèl sampun sami nglempak wonten ing kitha ngriki , sumedya nglawan Yésus , Abdi Paduka ingkang suci , ingkang Paduka jebadi
supados nglampahi sadaya ingkang sampun Paduka tamtokaken wiwit sakawit déning pangwaos saha karsa Paduka .
Déné sapunika , dhuh Pangéran , Paduka mugi karsa nguningani pangancamipun dhateng kawula sadaya , saha para abdi Paduka mugi sami kaparingan kakendelan kanggé martosaken pangandika Paduka .
Mugi Paduka karsa mulungaken asta Paduka , ingkang ndhatengaken kasarasan , punapa déné ngawontenaken pratandha-pratandha saha mukjijat-mukjijat kalayan asmanipun Yésus , Abdi Paduka ingkang suci . "
Nalika padha ndedonga iku , panggonané kumpulan banjur horeg , sarta kabèh padha kapenuhan ing Roh Suci , tuwin tumuli padha martakaké pangandikaning Allah kalawan kendel .
Anadéné sagolonganing wong kang wus pracaya iku padha tunggal ati lan tunggal budi , lan ora ana wong siji-sijia kang ngucap , yèn barang darbèké iku duwèké dhéwé , nanging samubarang padha diduwèni bebarengan .
Sabanjuré para rasul anggoné neksèni bab wunguné Gusti Yésus kalawan pangwasa kang gedhé sarta kabèh padha kalubèran ing sih-rahmat .
Sabab ora ana wong siji-sijia ing panunggalané kang kekurangan , amarga wong kabèh kang duwé palemahan utawa omah , iku padha diedol , pepayoné digawa ,
dicaosaké ing ngarsané para rasul , banjur didum-dum marang saben wong , manut kabutuhané .
Samono uga Yusuf , kang diparabi Barnabas déning para rasul , tegesé anaking panglipur , wong Lèwi saka Siprus .
Iku duwé pategalan , diedol , dhuwit pepayoné banjur digawa kacaosaké ing ngarsané para rasul .
Ana wong lanang jenengé Ananias karo somahé aran Safira , adol palemahané .
Kanthi sarujuké somahé , wong mau ngunthet sapéranganing pepayoné iku , déné liyané banjur digawa dicaosaké ing ngarsané para rasul .
Nanging Pétrus ngandika , " Ananias , yagéné atimu dikwasani déning Iblis , nganti kowé nggorohi Roh Suci sarta ngunthet sapéranganing pepayoné palemahan iku ?
Saupama palemahan iku ora diedol , apa iku ora tetep dadi duwèkmu , lan sawusé diedol , apa pepayoné iku ora tetep kokkwasani ? Yagéné kowé kok ngrancang pratingkah mangkono ana ing atimu ? Dudu manungsa kang kokgorohi , nanging Allah . "
Bareng Ananias krungu pangandika mangkono iku , banjur nggeblag pegat nyawa , temah wong kabèh kang krungu bab iku padha wedi banget .
Para nom-noman tumuli padha teka , ngulesi mayité , banjur digotong metu sarta dikubur .
Sawusé watara telung jam somahé Ananias lumebu , nanging ora sumurup apa kang mentas kelakon .
Pétrus banjur ngandika , " Aku kandhanana , apa palemahan iku kokedol kalawan rega samono ? " Wangsulané wong wadon iku , " Inggih samanten . "
Pangandikané Pétrus , " Yagéné kowé sakloron padha sekuthon nyoba marang Rohing Pangéran ? Delengen , wong-wong kang mentas ngubur somahmu padha ngadeg ana ing ngarep lawang , iku uga bakal nggotong kowé metu . "
Wong wadon iku banjur nggeblag sanalika iku uga ana ing ngarsané Pétrus lan pegat nyawa . Nalika para nom-noman padha lumebu , wong wadon mau tinemu wus mati , banjur digotong metu lan dikubur ing sacedhaké sing lanang .
Wong sapasamuwan kabèh sarta wong kang krungu bab iku padha banget wediné .
Anadéné para rasul padha nganakaké pratandha lan mukjijat akèh ana ing antarané wong akèh . Wong kabèh kang padha pracaya tansah padha nglumpuk ana ing Srambi Salomo ing sajroné patunggalan kang raket .
Wong-wong liyané ora ana kang wani ngemori , nanging wong-wong akèh iku padha banget anggoné ngajèni marang para wong kang pracaya iku .
Cacahé wong kang padha pracaya marang Gusti iku saya wuwuh-wuwuh , lanang lan wadon ,
malah padha nggawa wong-wong kang lara menyang dalan gedhé , kasèlèhaké ing ambèn utawa klasa , supaya menawa Pétrus langkung , saora-orané ana sing kena ayang-ayangané .
Dalah saka kutha-kutha ing sakubenging Yérusalèm padha teka gumrudug nggawa wong kang padha lara utawa kang padha kabidhung ing roh reged . Kabèh padha kasarasaké .
Wasana , marga saka bangeting drengkiné , Imam Agung lan para pandhèrèké , yaiku wong-wong saka golongan Saduki , padha tumindak .
Para rasul padha ditangkep lan dilebetaké ing pakunjaran umum .
Nanging bareng bengi ana malaékaté Pangéran kang ngengakaké lawang-lawangé pakunjaran mau lan banjur ngirid metu para rasul , sarta ngandika ,
" Padha menyanga Padaleman Suci , ngadega lan nggelarna sakèhé pangandikaning urip iku marang wong akèh . "
Para rasul padha mbangun miturut marang piweling mau sarta bareng bangun ésuk , padha lumebet ing Padaleman Suci lan banjur wiwit memulang ana ing kono . Nalika samana Imam Agung lan para pandhèrèké dhawuh marang Pradata Agama supaya marepat , yaiku pakumpulané para pinituwaning bangsa Israèl , sarta banjur dhawuh mapag para rasul menyang pakunjaran .
Nanging bareng para abdi tekan ing pakunjaran , para rasul ora ketemu ana ing kono . Banjur padha bali ngaturi uninga ,
aturé , " Wau pakunjaran pinanggih taksih kuncèn kekah , sarta sadaya tiyang jagi wonten ing papan jaginipun ing ngajeng kori , nanging sareng kula bikak , ing nglebet mboten wonten tiyangipun satunggal-satunggala . "
Bareng pemimpining jaga-baya Padaleman Suci lan para pangareping imam krungu katrangan mangkono iku , padha kuwur atiné , banjur rerasanan bakal kepriyé kadadéané .
Nanging banjur ana wong teka kang pratéla , " Kauningana , tiyang-tiyang ingkang sampun panjenengan lebetaken ing pakunjaran punika , samangké wonten ing Padaleman Suci memulang dhateng tiyang kathah . "
Pemimpiné jaga-baya lan para punggawané banjur padha menyang Padaleman Suci , nyepeng para rasul , nanging ora kanthi roda-peksa , jalaran wedi , menawa dibenturi watu wong akèh .
Para rasul mau diirid lan diajokaké ing ngarsané Pradata Agama . Imam Agung nuli wiwit ndangu ,
pangandikané : " Kowé rak wus padha dakwanti-wanti aja memulang demi Jeneng kuwi ? Nanging nyatané , Yérusalèm wus kokkebaki piwulangmu , lan kowé sumedya nekakaké walating getihé Wong iku marang aku . "
Pétrus lan para rasul banjur padha mangsuli , aturé , " Kita kedah langkung mbangun-turut dhateng Allah katimbang dhateng manungsa .
Allahipun leluhur kita sampun mungokaken Yésus , ingkang sampun panjenengan gantung ing kajeng salib saha panjenengan sédani .
Inggih Panjenenganipun punika ingkang sampun sinengkakaken ing ngaluhur déning Allah kalayan astanipun ingkang tengen , kajumenengaken dados Panuntun tuwin Juruwilujeng , supados Israèl saged mratobat saha tampi pangapuntening dosa .
Déné ingkang sami dados seksinipun prakawis punika , kula sadaya saha Roh Suci ingkang sampun kaparingaken déning Allah dhateng tiyang sadaya ingkang mbangun-turut dhateng Panjenenganipun . "
Mireng atur mangkono iku , kabèh padha muntab sarta banjur padha ngangkah nyédani para rasul .
Nanging ing Pradata Agama iku , ana wongé Farisi , nama Gamalièl , ahli Torèt kang kajèn banget ana ing antarané wong akèh , kang nuli ngadeg sarta usul , supaya para rasul padha didhawuhi metu sadhéla .
Sawusé mangkono banjur ngaturi pamrayoga , " Para Sadhèrèk Israèl , kula aturi sami manggalih saèstu , punapa ingkang badhé panjenengan tandukaken dhateng tiyang-tiyang punika !
Amargi kala rumiyin sampun muncul Téudas , ingkang ngaken tiyang linangkung saha ingkang gadhah panganut kirang langkung tiyang kawan atus ; nanging tiyang wau lajeng dipun pejahi , para panganutipun sadaya sami buyar saha sirna .
Sasampunipun tiyang punika , nalika dipun wontenaken cacah-jiwa , Yudas muncul , tiyang Galiléa . Kathah tiyang ingkang kasèrèd ing pambalélanipun , nanging Yudas punika inggih tiwas , sadaya panganutipun sami buyar .
Awit saking punika atur kula dhateng panjenengan sadaya : Sampun tumindak punapa-punapa tumrap tiyang-tiyang punika . Sami kaetogna kémawon , awit manawi kakajengan saha pandamelipun punika asalipun saking manungsa , tamtu badhé sirna ,
nanging manawi asalipun saking Allah , panjenengan sadaya mboten badhé saged nyirnakaken tiyang-tiyang punika ; bokmanawi mangké badhé kabuktèn ugi , bilih panjenengan sami nglawan dhumateng Allah . " Pamrayoga iku dituruti .
Pradata Agama iku banjur nimbali lan mecuti para rasul sarta nglarang memulang atas asmané Yésus . Sawusé mangkono padha kélilan mundur .
Para rasul padha mundur saka ing ngarsané Pradata Agama kalawan bingah , jalaran wus padha kaanggep pantes nandhang sangsara marga saka asma Yésus .
Sarta saben dina padha nglajengaké anggoné memulang ana ing Padaleman Suci lan ana ing omah-omah tuwin martosaké Injil , kang mratélakaké , yèn Yésus iku Mésias .
Ing nalika iku , bareng cacahé para murid saya wuwuh , tumuli thukul panggrundel ing antarané wong-wong Yahudi kang basané Yunani marang wong-wong Ibrani . amarga para rasul ing paladèn saben dinané nglirwakaké pandumané para randhané wong-wong mau .
Mulané rasul rolas banjur nimbali para murid kabèh , padha diklumpukaké lan dipangandikani , " Aku padha rumangsa ora prayoga , menawa marga saka leladi bab pangan nganti nglirwakaké paladosan bab pangandikaning Allah .
Mulané , para Sadulur , padha miliha wong pitu saka ing antaramu , kang wus katitik becik , lan kapenuhan ing Roh sarta kawicaksanan , supaya aku padha bisa ngangkat wong-wong mau kanggo ayahan iku ,
satemah aku kabèh bisa nggatèkaké pikiran kita mung ana ing pandonga lan ing paladosan pangandika . "
Usul iku dituruti déning wong sapasamuwan kabèh , banjur milih Stéfanus , wong kang kapenuhan ing pracaya lan Roh Suci , sarta Filipus , Prokhorus , Nikanor , Timon , Parménas , tuwin Nikolaus , wong kang ngrasuk agama Yahudi saka Antiokhia .
Wong-wong iku padha diaturaké ing ngarsané para rasul , lan para rasul banjur padha ndongakaké sarta numpangi asta .
Pangandikaning Allah saya sumebar , sarta cacahé murid ing Yérusalèm saya mundhak akèh . Dalah para imam akèh kang padha pasrah dadi wong pracaya .
Anadéné Stéfanus iku penuh ing rahmat lan pangwasa , nganakaké mukjijat-mukjijat lan pratandha-pratandha ana ing antarané wong akèh .
Nanging banjur ana wong sawatara saka pasamuwan Yahudi , kang kasebut pasamuwané wong-wong mardika -- para wargané pasamuwan iku wong saka ing Kiréné lan Alèksandria -- bebarengan karo wong Yahudi sawatara saka ing Kilikia lan tanah Asia , kang padha bebantahan karo Stéfanus ,
nanging padha ora bisa nglawan kawicaksanané sarta Roh kang nuntun wicarané .
Nuli padha ngojok-ojoki wong sawatara supaya padha duwéa atur mangkéné , " Kula sampun sami mireng tiyang punika nyenyamah dhateng Musa saha Allah . "
Kanthi patrap mangkono wong-wong mau padha gawé ributé wong akèh lan para pinituwa tuwin para ahli Torèt ; tumuli padha bebarengan nangkep lan ngglandhang Stéfanus , diladèkaké ing ngarsané Pradata Agama ,
sarta banjur ngajokaké seksi-seksi palsu kang padha matur mangkéné , " Tiyang punika mboten kèndel-kèndel anggènipun nglairaken tetembungan ingkang nyenyamah dhateng panggènan suci punika saha dhateng angger-anggering Torèt ,
amargi kula sampun sami mireng wicantenipun , bilih Yésus , tiyang Nasarèt punika badhé mbibrah panggènan punika tuwin badhé nyantuni adat-tata-cara peparingipun Musa dhateng kita . "
Kabèh kang padha lenggah ing Parepatané Pradata Agama padha maspadakaké Stéfanus , banjur padha sumerep praupané Stéfanus kaya pasuryaning malaékat .
Imam Agung tumuli ngandika , " Apa iya bener mangkono ? "
Wangsulané Stéfanus , " Para Sadhèrèk saha para bapa , sumangga sami karsa midhangetaken . Allah ingkang Mahamulya sampun ngatingal dhateng leluhur kita Abraham nalika taksih wonten ing Mésopotamia , sadèrèngipun dedalem wonten ing Haran ,
saha ngandikani makaten : Sira lungaa saka ing tanahira lan saka ing sanak-sadulurira sarta menyanga ing tanah kang bakal suntedahaké marang sira .
Panjenenganipun lajeng jengkar saking tanahipun tiyang Kasdim , saha dedalem wonten ing Haran . Sasédanipun ingkang rama , lajeng kadhawuhan déning Allah pindhah saking ngriku dhateng tanah ngriki , ingkang sami panjenengan dalemi sapunika .
Wonten ing ngriku Allah mboten maringi warisan dhateng panjenenganipun , siti sapecak kémawon mboten , nanging paring prajanji , badhé maringaken tanah punika dados kagunganipun turun-tumurun , sanadyan kala samanten dèrèng peputra .
Saha Allah nunten ngandika , bilih tedhak-turunipun badhé dados tiyang neneka wonten ing nagari manca punapa malih badhé kadadosaken budhak sarta dipun aniaya laminipun kawan atus taun .
Nanging bangsa kang bakal dikawulani iku - makaten pangandikanipun Allah -- bakal sunukum , lan sawusé iku , bakal padha metu saka kono tuwin bakal ngabekti marang Ingsun ana ing panggonan kéné .
Allah lajeng maringi prajanjian tetak dhateng panjenenganipun , sarta makaten anggènipun Abraham peputra Iskak , ingkang nunten dipun supiti ing wolung dintenipun . Déné Iskak nurunaken Yakub , tuwin Yakub nurunaken bapa-leluhur kita taler kalih welas .
Margi saking drengkinipun , para bapa-leluhur kita wau lajeng nyadé Yusuf dhateng tanah Mesir , nanging Allah nunggil kaliyan panjenenganipun ,
sarta dipun luwari saking sakathahing sangsaranipun saha kaparingan sih-rahmat tuwin kawicaksanan , nalika wonten ing ngarsanipun Firaun , raja ing Mesir , lajeng kawisudha déning Firaun dados tiyang ingkang ngasta pangwaos tumrap ing tanah Mesir tuwin tumrap kedhatonipun sadaya .
Ing saindenging tanah Mesir lan ing tanah Kanaan lajeng kadhatengan paceklik saha kasisahan ageng , ngantos leluhur kita mboten saged angsal tedha .
Nanging sareng Yakub midhanget , bilih ing tanah Mesir wonten gandum , lajeng utusan para leluhur kita mrika . Punika ingkang kapisan .
Sareng lampahipun ingkang kaping kalih , Yusuf walèh dhateng para sadhèrèkipun , satemah asal-usulipun Yusuf lajeng kauningan déning Firaun .
Yusuf lajeng utusan mapag Yakub , ramanipun , saha sadaya sanak-sadhèrèkipun , cacah-jiwa wonten pitung dasa gangsal .
Yakub lajeng tindak dhateng Mesir , wasana séda wonten ing ngrika dalah para leluhur kita .
Layonipun sami kabekta dhateng Sikhèm , kasarèkaken wonten ing pasaréan , ingkang sampun dipun pundhut déning Abraham sarana arta pérak saking para putranipun Hémor ing Sikhèm .
Nanging saya celak kalampahaning prajanji ingkang dipun paringaken déning Allah dhateng Abraham , bangsa wau saya mindhak kathah wonten ing Mesir ,
ngantos wonten raja sanès ingkang ngasta pepréntahan ing tanah Mesir , ingkang mboten ngretos bab Yusuf .
Raja punika nindakaken paékan dhateng bangsa kita , para leluhur kita dipun siya-siya saha dipun purih mbucali bayi-bayinipun , supados sami pejah .
Kala samanten punika Musa miyos ; panjenenganipun saé ing ngarsanipun Allah , lajeng kagulawenthah wonten ing dalemipun ingkang rama tigang wulan laminipun .
Lajeng kabucal , nanging tumunten kapupu déning putra putrinipun Firaun , ingkang nggulawenthah kados putranipun piyambak .
Musa nunten kawulang ing bab kasagedanipun tiyang Mesir sadaya , satemah lajeng kadunungan kawibawan ing wicara saha pandamel .
Sareng sampun yuswa kawan dasa taun , panjenenganipun kagungan karsa badhé nuwèni para kadangipun inggih punika tiyang Israèl .
Nalika punika panjenenganipun pirsa tiyang dipun aniaya déning tiyang Mesir , nunten dipun pitulungi saha dipun bélani , tiyang Mesir wau dipun pejahi .
Pangintenipun , para kadangipun badhé mangertos , bilih panjenenganipun dipun agem déning Allah ngluwari para kadangipun wau sadaya , nanging sami mboten mangertos .
Énjingipun panjenenganipun rawuh malih , kapinujon wonten tiyang Israèl kalih ingkang saweg kerengan , tumunten mbudidaya badhé ngrukunaken , pangandikanipun : Para Sadulur , kowé iku rak padha sadulur ? Yagéné kok padha siya-siniya ?
Nanging tiyang ingkang nganiaya dhateng kancanipun punika lajeng mabeni Musa , aturipun :
Sinten ingkang ngangkat panjenengan dados pangageng saha hakim kula ? Punapa panjenengan kagungan karsa badhé mejahi kula , kadosdéné anggèn panjenengan mejahi tiyang Mesir kala wingi punika ?
Sareng midhanget atur makaten punika , Musa lajeng ngungsi saha dados tiyang neneka wonten ing tanah Midian . Wonten ing ngriku peputra kakung kalih .
Sareng sampun kawan dasa taun , lajeng wonten malaékat ingkang ngatingal dhateng panjenenganipun wonten ing ara-ara samun ing redi Sinai , wonten ing latu murub ing grumbul eri .
Musa gumun mirsani tetingalan punika , saha sareng nyelak badhé niti-priksa , nunten midhanget swantening Pangéran makaten :
Ingsun iki Allahé leluhurira , Allahé Abraham , Ishak lan Yakub . Musa satemah gumeter saha ajrih mirsani .
Lajeng dipun ngandikani déning Pangéran : Copoten trumpahé sikilira , amarga panggonan kang sira idak iku lemah kang suci .
Ingsun wis nggatosaké kalawan temenan marang kasangsaraning umatingsun kang ana ing tanah Mesir , sarta wis miyarsakaké pasambaté , tuwin Ingsun wis tumedhak bakal ngluwari ; mulané mrénéa , sira bakal sunutus menyang tanah Mesir .
Musa ingkang sampun dipun tampik déning tiyang-tiyang wau sarana pangucapipun : Sinten ingkang ngangkat panjenengan dados pangageng saha hakim ? -- inggih Musa punika ingkang kautus déning Allah dados pangageng sarta juru pangluwar , lumantar malaékat , ingkang sampun ngatingal dhateng panjenenganipun wonten ing grumbul eri .
Inggih panjenenganipun punika ingkang ngirid medal tiyang-tiyang wau sarana nindakaken mukjijat-mukjijat tuwin pratandha-pratandha wonten ing tanah Mesir , wonten ing Saganten Abrit tuwin wonten ing ara-ara samun , ngantos kawan dasa taun dangunipun .
Inggih Musa punika ingkang ngandika dhateng tiyang-tiyang Israèl : Allah bakal ngangkat nabi kaya aku iki kanggo kowé saka ing antarané para sadulurmu .
Inggih Musa punika ingkang dados pantawis wonten ing salebeting pasamuwan ing ara-ara samun , ing antawisipun malaékat ingkang medharaken pangandika dhateng panjenenganipun wonten redi Sinai kaliyan leluhur kita ; saha inggih panjenenganipun ingkang tampi pangandika-pangandika ingkang gesang , supados kaparingaken dhateng kula lan panjenengan sadaya .
Nanging leluhur kita mboten sami mbangun-turut dhateng panjenenganipun , malah dipun tampik . Ing salebeting manah sami kepéngin wangsul dhateng tanah Mesir .
Dhateng Harun aturipun tetiyang punika makaten : Kula sadaya panjenengan damelaken sesembahan sawatawis , ingkang badhé ngirid lampah kula , amargi Musa ingkang sampun nuntun kula sadaya medal saking tanah Mesir -- kula sami mboten sumerep kadospundi kawontenanipun .
Kala samanten lajeng sami damel reca pedhèt , sarta brahala punika nunten dipun sajèni , saha lajeng sami sukan-sukan tumrap punapa ingkang dipun damel piyambak punika .
Allah lajeng mengkeraken tiyang-tiyang wau , sami dipun uja anggènipun sami nyembah dhateng wadya-balaning langit , kados ingkang sampun kaserat wonten ing kitabipun para nabi makaten : Apa sira tau nyaosaké kurban sembeléhan lan pisungsung marang Ingsun , sajroné patang puluh taun ana ing ara-ara-samun , hé turuné Israèl ?
Ora tau , malah sira padha ngusung kémahé Molokh lan lintangé déwamu Réfan , reca-reca kang padha sira gawé sarta sira dadèkaké sesembahan . Mulané sira bakal sunbuwang nganti tekan ing sabranging tanah Babél .
Kémahing Paseksi wonten ing satengahing leluhur kita wonten ing ara-ara samun , ingkang kayasa awit saking dhawuhipun Allah dhateng Musa , miturut conto ingkang sampun dipun tingali .
Kémah wau tinampèn déning leluhur kita sarta lajeng kabekta lumebet dhateng tanah punika kalayan katuntun déning Yosua , inggih punika nalika tanah punika karebat saking bangsa-bangsa sanès , ingkang katundhung déning Allah saking sangajenging leluhur kita ; makaten ngantos dumugi jamanipun Daud .
Daud sampun tampi sih-rahmat wonten ing ngarsanipun Allah saha nyuwun , supados dipun parengna mbangun padaleman kagem Allahipun Yakub .
Nanging Salomo ingkang yasa padaleman kagem Allah .
Namung kémawon Ingkang Mahaluhur mboten dedalem ing yasaning tanganipun manungsa , kados ingkang kapangandikakaken déning nabi makaten :
Langit iku dhamparingsun , sarta bumi iku ancik-anciking sampéyaningsun . Padaleman apa kang bakal sira yasa kagem Ingsun ? Mangkono pangandikaning Pangéran , papan apa kang bakal dadi panggonan palerebaningsun ?
Apa dudu astaningsun piyambak kang yasa samubarang iki kabèh ?
Hé , tiyang ingkang sami ndableg , wangkot ing manah , sarta mbudheg , sampéyan tansah sami nglawan Roh Suci , sami kados leluhur sampéyan , inggih makaten ugi sampéyan sadaya .
Nabi-nabi pundi ingkang mboten dipun aniaya déning leluhur sampéyan . Malah sami mejahi tiyang-tiyang ingkang langkung rumiyin memeca bab rawuhipun Sang Kayektèn , ingkang sapunika sampun sampéyan cidrani lan sampéyan sédani .
Sampéyan sampun sami tampi angger-anggering Torèt , ingkang dipun paringaken lumantar para malaékat , nanging sami mboten sampéyan tetepi . "
Bareng para warganing Pradata Agama mireng iku mau kabèh , padha rumaos katuwek panggalihé sarta dadi padha kerot-kerot , gregeten marang Stéfanus .
Nanging Stéfanus kapenuhan ing Roh Suci , tumenga ing langit , banjur pirsa kamulyaning Allah lan Yésus jumeneng ing tengening Allah .
Nuli ngandika , " Sanyata , aku weruh langit menga lan Putraning Manungsa jumeneng ing tengené Allah . "
Wong-wong nuli pada bengok-bengok ngebyuk marang Stéfanus kambi nutupi kupingé .
Banjur diglandhang menyang sanjabaning kutha , lan dibenturi watu . Para seksi padha cucul jubah ana ing ngarepé wong anom kang jenengé Saulus .
Stéfanus sajroné dibenturi watu mau , ndedonga unjuké , " Dhuh Gusti Yésus , mugi karsa nampèni roh kawula . "
Kalawan jèngkèng nuli nywanten sora , " Dhuh Gusti , dosa punika mugi sampun Paduka tempahaken dhateng tiyang-tiyang punika . " Sawusé munjuk mangkono iku banjur séda .
Ing nalika iku pasamuwan ing Y'erusal`em wiwit ngalami panganiaya kang banget . Wong kab`eh padha buyar , pating slebar menyang tlatah Yud'ea lan Samaria , kejaba para rasul .
Para wong salèh padha ngubur layoné Stéfanus , sarta banget anggoné padha nangisi .
Nanging Saulus ngudi sirnané pasamuwan , saben omah dileboni , wong lanang lan wong wadon padha diglandhang lan digawa menyang pakunjaran .
Wong-wong kang buyar mau padha ndlajahi ing satanah kabèh karo ngabaraké Injil .
Lan Filipus tindak menyang sawenèhing kutha ing Samaria martakaké bab Mésias marang wong-wong ing kono .
Nalika wong akèh ngrungokaké apa kang diwartakaké déning Filipus sarta nyumurupi pratandha-pratandha kang ditindakaké , banjur padha saiyeg nampani pawartané iku .
Amarga wong akèh kang padha kapanjingan roh reged , rohé mau padha metu kalawan bengok-bengok , lan uga akèh wong lumpuh sarta wong pincang kang padha diwarasaké ,
temahan ana kabungahan gedhé ing kutha kono .
Ing kutha kono ana wong jenengé Simon , kang wiwit biyèn dadi tukang sihir lan gawé éramé rakyat Samaria , apadéné ngaku-aku wong kang pinunjul .
Wong-wong , gedhé , cilik , padha nganut marang wong iku , pangucapé , " Wong iki wujuding pangwaosé Allah kang kasebut Pangwaos Agung . "
Mulané padha manut marang wong iku , jalaran wis suwé anggoné gawé éram sarana sihiré .
Nanging saiki padha pracaya marang Filipus , kang martakaké Injilé Kratoning Allah sarta bab asmané Yésus Kristus tuwin padha kabaptis , wong lanang dalasan wong wadon .
Simon dhéwé iya dadi pracaya lan sawusé dibaptis , tansah rumaket marang Filipus sarta sumlengeren nyumurupi pratandha-pratandha lan mukjijat-mukjijat linuwih kang wus kelakon .
Bareng para rasul ing Yérusalèm padha midhanget , yèn wong ing tanah Samaria wus padha nampani pangandikaning Allah , Pétrus lan Yohanes padha kautus mrana .
Sarawuhé ing kono , sakaroné banjur padha ndedonga supaya wong-wong ing Samaria padha kaparingan Roh Suci .
Amarga Roh Suci durung tumedhak marang wong siji-sijia ing antarané wong-wong mau , awit mung padha dibaptisi ing asmané Gusti Yésus .
Mulané kabèh banjur padha katumpangan asta déning para rasul mau , satemah padha katedhakan Roh Suci .
Bareng Simon sumurup , menawa anggoné padha pinaringan Roh Suci iku marga katumpangan astané para rasul , banjur nawèni dhuwit marang para rasul ,
karo matur , " Kula mugi kaparingan kasektèn punika ugi , supados tiyang ingkang kula tumpangi tangan , inggih lajeng katedhakan Roh Suci . "
Nanging Pétrus banjur ngandika marang wong mau , " Dhuwitmu sirnaa bareng karo kowé , amarga kowé ngira , yèn kowé bisa nuku peparinging Allah nganggo dhuwit .
Kowé ora duwé panduman utawa wewenang tumrap prakara iki , amarga atimu ora jujur ana ing ngarsané Allah .
Mulané mratobata saka durakamu iki sarta ndedongaa marang Pangéran , supaya niyating atimu iki kaparingan pangapura ,
amarga aku sumurup , yèn atimu iku wus kayadéné rempelu kang pait lan kajiret ing piala . "
Simon mangsuli , aturé , " Mugi panjenengan karsa ndongakaken kula dhateng Pangéran , supados sadaya pangandika panjenengan tumrap kula punika sampun ngantos kelampahan . "
Para rasul mau sawisé paring paseksi lan martakaké bab pangandikaning Gusti banjur padha kondur menyang Yérusalèm sarta sadalan-dalan padha ngabaraké Injil ing désa akèh ing Samaria .
Tumuli ana malaékating Pangéran kang ngandika marang Filipus , mangkéné , " Ngadega , lan mangkata mangidul liwat dalan kang mudhun saka Yérusalèm menyang Gaza . " Dalan iku sepi .
Filipus jumeneng , banjur tindak . Ana priyagung Étiopia , panggedhé , lan juru kahartakané Kandaké , ratu nagara Étiopia , kang tindak menyang Yérusalèm prelu ngibadah .
Nalika samono panjenengané lagi kondur nitih kréta kambi maos kitabé Nabi Yésaya .
Filipus banjur kadhawuhan déning Roh , " Mronoa , cedhakana kréta iku ! "
Filipus banjur énggal-énggal murugi lan mireng priyagung iku lagi maos kitabé Nabi Yésaya . Filipus matur , " Panjenengan punapa mangertos ingkang panjenengan waos punika ? "
Paring wangsulané , " Kadospundi anggèn kula saged mangertos , manawi mboten wonten ingkang nuntun ? " Filipus banjur didhawuhi minggah lan lenggah ing sandhingé .
Anadéné nas kang diwaos iku surasané mangkéné : Kayadéné wedhus , Panjenengané katuntun menyang papan panyembelèhan , lan kaya cempé kang ora nyuwara ana ing ngarepé wong kang ngguntingi wuluné , mangkono anggoné Panjenengané ora mbikak tutuké .
Sajroning kaasorané Panjenengané ora tampi kaadilan ; sapa kang bakal nyaritakaké tedhak-turuné ? Sabab nyawané kapundhut saka ing donya .
Priyagung mau banjur ngandika marang Filipus , " Kula pitakèn dhateng panjenengan , sinten ingkang dipun ngandikakaken déning nabi punika ? Punapa sariranipun piyambak , punapa tiyang sanès ? "
Filipus tumuli wiwit cariyos , wiwit saka nas iku , banjur martosaké Injilé Yésus .
Sakaroné padha nglajengaké tindaké , nuli rawuh ing papan kang ana banyuné . Priyagung mau banjur ngandika , " Lah punika wonten toya . Punapa wonten pambenganipun , manawi kula dipun baptis ? " [
Wangsulané Filipus , " Manawi panjenengan pitados kanthi gumolonging panggalih , kénging . " Wangsulané priyagung mau , " Kula pitados , bilih Yésus Kristus punika Putranipun Allah . " ]
Priyagung Étiopia mau banjur dhawuh ngendhegaké krétané lan sakaroné nuli padha mandhap marani banyu , Filipus lan priyagung mau , sarta priyagung iku nuli dibaptis déning Filipus .
Bareng sakaroné wus padha mentas saka ing banyu , Rohing Pangéran tumuli nambut Filipus , lan ora kasumerepan déning priyagung iku manèh . Panjenengané banjur nglajengaké tindaké kalawan renaning panggalih .
Nanging Filipus tinemu wus ana ing Asdod , tindak nglangkungi tlatah kono sarta ngabaraké Injil ana ing kutha-kutha kabèh nganti tekan Kaisaréa .
Anadéné Saulus atiné isih kebak pangancam sarta pangigit-igit arep matèni para muridé Gusti , banjur sowan ing ngarsané Imam Agung ,
lan nyuwun layang pangwasa kang arep digawa menyang papan-papan pangibadah ing Damsyik , supaya samangsa mrangguli wong lanang utawa wong wadon kang padha nganut Margining Gusti , banjur kena ditangkep lan digawa menyang Yérusalèm .
Sajroné lumaku iku , bareng wus cedhak kutha Damsyik , dumadakan nuli ana cahya tumlorong saka ing langit kang nglimputi wong mau .
Saulus banjur tiba ing lemah sarta krungu swara kang ngandikani mangkéné , " Saulus , Saulus , yagéné sira nganiaya Ingsun ? "
Atur wangsulané Saulus , " Paduka punika sinten , Gusti ? " Pangandikané Gusti , " Ingsun iki Yésus , kang sira aniaya iku .
Nanging ngadega , lumebua ing kutha , ana ing kono sira bakal didhawuhi apa kang kudu sira lakoni . "
Anadéné wong-wong kang dadi kanthining lakuné , padha njenger , marga pancèn padha krungu swara mau , nanging ora weruh wong siji-sijia .
Saulus banjur ngadeg lan ngelèkaké mripaté , nanging ora bisa ndeleng apa-apa . Tumuli dituntun lumebu menyang Damsyik .
Nganti telung dina lawasé anggoné ora bisa ndeleng sarta ora mangan lan ngombé .
Ing Damsyik ana muridé Gusti jenengé Ananias , iku didhawuhi déning Gusti ing sajroning tetingalan , " Ananias ! "
Unjuké , " Kawula , Gusti . " Dhawuhé Gusti , " Ngadega , menyanga lurung kang aran Lurung Kenceng , menyanga omahé Yudas , golèkana wong kang saka Tarsus kang jenengé Saulus , saiki lagi ndedonga ,
lan sajroning tetingalan weruh wong aran Ananias kang lumebu sarta numpangi tangan , supaya bisa ndeleng manèh . "
Ananias mangsuli , unjuké , " Gusti , kawula sampun mireng saking tiyang kathah bab tiyang punika , bilih kathah sanget piawon ingkang dipun tindakaken tumrap para suci kagungan Paduka ingkang wonten ing Yérusalèm ,
saha anggènipun mriki punika kalayan mundhi dhawuh saking para pangajenging imam supados nangkepi sakathahing tiyang ingkang nyebut asma Paduka . "
Éwadéné Gusti ngandika , " Sira mangkata , jalaran wong iki piranti pilihaningsun kanggo martakaké asmaningsun marang bangsa-bangsa liya sarta para raja lan wong-wong Israèl .
Ingsun piyambak bakal nuduhaké marang wong iku , sapira akèhing kasangsaran , kang bakal kasandhang awit saka asmaningsun . "
Ananias tumuli mangkat mrono lan lumebu ing omah kono . Saulus banjur ditumpangi tangan sarta tembungé , " Saulus , sadulurku , Gusti Yésus , kang wus ngatingal marang kowé ana ing dalan kang kokliwati , iku ngutus aku marani kowé , supaya kowé bisa ndeleng manèh lan kapenuhan ing Roh Suci . "
Padha sanalika , kaya-kaya banjur ana kulit tipis kang rupané mèmper sisik padha rontog saka mripaté , satemah Saulus bisa ndeleng manèh , banjur ngadeg sarta kabaptis .
Saulus ana ing satengahing para murid ing Damsyik sawatara dina .
Nalika iku Saulus iya martakaké bab Yésus ana ing papan-papan pangibadah sarta pratéla yèn Yésus iku Putraning Allah .
Wong kabèh kang ngrungokaké padha éram lan ngucap , " Apa iku dudu sing ana ing Yérusalèm arep numpes wong kang nyebut jenengé Yésus iku , sarta tekané ing kéné iku apa ora sumedya nangkepi wong-wong mau banjur diladèkaké ing ngarsané para pangareping imam ? "
Nanging Saulus saya mundhak gedhé prabawané lan gawé judheging wong-wong Yahudi kang manggon ing Damsyik , jalaran anggoné awèh paseksi , menawa Yésus iku Mésias .
Bareng wus sawatara dina , wong Yahudi padha ngrembug bab rancangan anggoné arep matèni Saulus .
Nanging sedya kang ala iku kaweruhan déning Saulus . Rina-wengi wong Yahudi padha jaga ing gapura-gapuraning kutha , supaya bisa matèni Saulus .
Nanging ing wayah bengi banjur dipapag déning para muridé kaudhunaké saka bètènging kutha nganggo kranjang .
Satekané Yérusalèm Saulus banjur ngudi bisané nunggal karo para murid , nanging kabèh padha wedi , awit padha ora ngandel , menawa Saulus iku uga wus dadi murid .
Mung baé banjur ditampa déning Barnabas lan dilantaraké menyang ngarsané para rasul sarta padha dicaritani , bab anggoné Saulus ana ing dalan diketingali déning Gusti tuwin anggoné diparingi pangandika , apadéné anggoné memulang kalawan asmané Gusti kanthi kendel ana ing Damsyik .
Saulus lestari tetunggilan karo para rasul ana ing Yérusalèm lan kanthi kendel memulang demi asmané Gusti ,
apadéné uga rerembugan lan bebantahan karo para wong Yahudi kang basané Yunani , nanging wong-wong iku padha ngarah patiné .
Mung baé , bareng bab iku kasumurupan déning para sadulur tunggal pracaya , banjur padha ngungsèkaké Saulus menyang Kaisaréa lan saka ing kono menyang Tarsus .
Anadéné ing sawatara wektu pasamuwan ing satanah Yudéa , Galiléa lan Samaria kabèh kaanané tentrem , padha kabangun sarta padha wedi-asih marang Pangéran . Cacahé saya wuwuh akèh marga kapitulungan déning Roh Suci .
Nalika samana Pétrus tindak mider-mider , tetuwi menyang ngendi-endi . Panjenengané uga ngrawuhi para suci ing Lida .
Ana ing kono mrangguli wong kang aran Énéas , kang wis wolung taun nggluntung ana ing paturon amarga lumpuh .
Wong iku dingandikani déning Pétrus , " Énéas , Yésus Kristus nyarasaké kowé ; tangia lan paturonmu tatanen ! " Sanalika iku uga wong mau banjur tangi .
Wong ing Lida lan Saron kabèh padha weruh wong mau , satemah banjur padha mratobat marang Gusti .
Ing Yopé ana murid wadon jenengé Tabita -- ing basa Yunani : Dorkas . Wong wadon iku akèh banget anggoné nindakaké kabecikan lan dedana .
Nanging nalika samana wong iku lara banjur tilar-donya . Sawusé disucèni , layoné nuli diturokaké ana ing kamar ndhuwur .
Lida iku cedhak karo Yopé . Bareng para murid padha krungu , yèn Pétrus ana ing Lida , banjur kongkonan wong loro sowan ing ngarsané , ngaturaké panyuwun mangkéné , " Kula aturi énggal rawuh dhateng panggènan kula ! "
Pétrus nuli énggal-énggal tindak bebarengan karo wong-wong mau . Bareng wis rawuh ing kana , banjur didhèrèkaké menyang kamar ndhuwur . Para warandha padha ngadeg ing sacedhaké apadéné kalawan nangis padha nuduhaké kabèh klambi lan sandhangan , gawéané Dorkas nalika isih urip .
Nanging kabèh nuli didhawuhi metu déning Pétrus . Panjenengané banjur jèngkèng lan ndedonga . Sawusé mangkono nuli minger ngadhepaké layon mau sarta ngandika , " Tabita , tangia ! " Tabita nuli melèk lan bareng ndeleng Pétrus , banjur njenggèlèk linggih .
Tumuli tangané diasta déning Pétrus , dibantu anggoné ngadeg . Sawisé mangkono nuli nimbali para suci lan para warandha sarta nedahaké , yèn wong wadon mau wis urip .
Lelakon iku sumebar ing sakutha Yopé sarta akèh wong kang padha dadi pracaya marang Gusti .
Sawusé mangkono Pétrus isih lereb ana ing Yopé sawatara dina , ana ing omahé wong aran Simon , tukang walulang .
Ing Kaisaréa ana wong aran Kornélius , perwiraning pasukan kang diarani pasukan Italia .
Wong mursid , dalah sabrayaté kabèh ngabekti marang Allah , sarta akèh sedhekahé marang umat Yahudi tuwin tansah ndedonga marang Allah .
Watara jam telu awan Kornélius ing sajroning tetingalan sumurup kalawan cetha ana malaékaté Allah kang lumebet ing omahé lan ngandikani , " Kornélius ! "
Kornélius mandeng marang malaékat mau lan matur kalawan wedi , " Wonten punapa , Gusti ? " Paring wangsulané malaékat mau , " Sakèhing pandongamu lan sedhekahmu wus padha sumengka marang ngarsaning Allah sarta Allah ènget marang kowé .
Déné saiki kongkonana wong sawatara menyang Yopé , methuk wong aran Simon , kang peparab Pétrus .
Wong iku nginep ana ing omahé tukang walulang , kang jeneng Simon , omahé ing pinggir sagara . "
Sapengkeré malaékat kang ngandikani mangkono mau , Kornélius banjur nimbali abdiné loro tuwin prajurit siji kang mursid , panunggalané kang tansah tetunggalan karo panjenengané ,
sarta sawisé diparingi katrangan bab sakabèhé , nuli padha diutus menyang Yopé .
Ésuké nalika utusan mau isih padha ana ing dalan lan wus cedhak karo kutha , watara jam rolas awan , Pétrus minggah ing payon arep ndedonga .
Banjur kraos luwé lan kepéngin dhahar , nanging nalika dhaharan lagi dicawisaké , dumadakan rohé kalimputan ing pangwaosing Allah .
Panjenengané pirsa langit menga sarta banjur ana barang kang wujud lawon amba , poncoté papat katalènan , kaudhunaké menyang lemah .
Lawon mau isi sakèhing kéwan kang sikilé papat , kéwan kang rumangkang sarta manuk .
Tumuli ana swara kapireng kang dhawuh , " Pétrus , ngadega , nyembelèha lan mangana kéwan-kéwan iku ! "
Nanging Pétrus munjuk , " Mboten Gusti , sabab kawula dèrèng naté nedha punapa-punapa ingkang haram saha najis . "
Tumuli kapireng swara manèh kang kaping pindhoné , dhawuh , " Apa kang wis kapangandikakaké halal déning Allah , aja kokarani haram . "
Bab iku nganti kelakon kaping telu lan sawisé iku lawon mau banjur kaangkat menyang langit manèh .
Nalika Pétrus isih judheg bab maknaning tetingalan kang mentas ditampèni mau , wong-wong kang diutus déning Kornélius , sawisé takon-takon bab omah palerebané Pétrus , wus ana ing ngarep régol ,
sarta banjur ngundang sawenèhing wong lan takon , apa Simon kang peparab Pétrus lereb ana ing omah kono .
Nalika Pétrus isih manggalih bab tetingalan mau , banjur dipangandikani déning Roh , " Lah ana wong telu nggolèki sira ,
mulané ngadega , mudhuna lan mangkata bebarengan karo wong-wong iku , aja mangu-mangu , sabab Ingsun kang ngutus wong-wong iku . "
Pétrus banjur mandhap sarta ngandika marang wong-wong mau , " Inggih kula punika tiyang ingkang sampéyan padosi ; punapa prelunipun sampéyan sami mriki ? "
Atur wangsulané , " Kornélius , perwira ingkang manahipun tulus saha ngabekti dhateng Allah , punapadéné ingkang sampun kondhang saé wonten ing antawisipun bangsa Yahudi , tampi wangsiting Allah lumantar malaékat suci , supados ngaturi rawuh panjenengan dhateng griyanipun saha mirengaken punapa ingkang badhé panjenengan ngandikakaken . "
Wong-wong mau banjur didhawuhi nginep ana ing kono . Ésuké sawisé wungu , Pétrus tumuli tindak bebarengan karo wong-wong mau sarta ana wong Yopé sawatara kang ndhèrèkaké tindaké .
Ésuké manèh tindaké wus tekan Kaisaréa , Kornélius wus ngentèni lan wus ngulemi sanak-saduluré lan para mitrané .
Nalika Pétrus rawuh , Kornélius methukaké kambi sumungkem ing ngarsané sarta sujud .
Nanging diadegaké déning Pétrus kalawan dingandikani , " Kula aturi jumeneng , kula punika namung manungsa limrah . "
Pétrus nuli lumebet kambi ngandikan karo Kornélius lan pinanggih wong akèh kang wus padha nglumpuk .
Tumuli padha dingandikani mangkéné , " Panjenengan sadaya sami mangertos , bilih tiyang Yahudi punika dipun awisi sanget srawung kaliyan tiyang-tiyang ingkang sanès Yahudi utawi lumebet ing griyanipun . Nanging Allah sampun paring pitedah dhateng kula , bilih kula mboten dipun parengaken nyebut sok sintena najis utawi haram .
Inggih punika sababipun kula lajeng mboten kawratan mriki . Pramila kula kepéngin sumerep , punapa sababipun déné kula panjenengan dhatengaken ? "
Aturé Kornélius , " Kawan dinten kapengker , ing wekdal kinten-kinten sami kaliyan sapunika , inggih punika jam tiga siyang , kula saweg ndedonga wonten ing griya .
Dumadakan wonten priya jumeneng ing ngajeng kula , pangagemanipun gumilap ingkang lajeng ngandika , ' Kornélius , pandongamu wus kapiyarsakaké déning Allah lan sedhekahmu wus kaèngetan ana ing ngarsaning Allah .
Mulané kongkonana wong menyang Yopé methuk Simon kang peparab Pétrus , kang lagi mondhok ing omahé Simon , tukang walulang , ing pinggir sagara . '
Awit saking punika kula énggal-énggal kéngkénan tiyang sowan panjenengan saha panjenengan sampun rawuh kalayan renaning penggalih . Sapunika kula sadaya sampun nglempak ing ngriki , wonten ing ngarsanipun Allah , badhé mirengaken punapa ingkang kadhawuhaken déning Allah dhateng panjenengan . "
Pétrus banjur medhar pangandika mangkéné , " Kula sampun mangertos saèstu , bilih Allah mboten mbédak-mbédakaken tiyang .
Saben tiyang saking golongan bangsa punapa kémawon , ingkang ngabekti dhateng Pangéran saha ingkang nindakaken punapa ingkang leres , punika ndadosaken keparengipun Allah .
Punika pangandika ingkang kadhawuhaken dhateng tiyang-tiyang Israèl , nalika Panjenenganipun martosaken bab tentrem-rahayu lantaran Yésus Kristus ingkang jumeneng dados Gustinipun tiyang sadaya .
Panjenengan sadaya sampun nguningani samukawis ingkang sampun kelampahan wonten ing saindenging tanah Yudéa wiwit saking Galiléa , sasampunipun baptisan ingkang kaundhangaken déning Yohanes ,
inggih punika bab Yésus saking Nasarèt : anggènipun jinebadan déning Allah kalawan Roh Suci saha daya-pangwaos . Panjenenganipun tindak mider-mider kalayan nindakaken kasaénan sarta nyarasaken sakathahing tiyang ingkang kawasésa déning Iblis , amargi Allah nunggil kaliyan Panjenenganipun .
Wondéné kula sadaya punika sami dados seksi tumrap sadaya ingkang dipun tindakaken wonten ing tanahipun tiyang Yahudi saha ing Yérusalèm ; wasana lajeng kasédanan sarana kagantung ing kajeng salib .
Ing tigang dintenipun Yésus punika dipun wungokaken déning Allah saha sampun dados keparenging Allah , bilih Panjenenganipun lajeng ngatingal ,
mboten dhateng tiyang sabangsa sadaya , nanging namung dhateng para seksi , ingkang sadèrèngipun sampun katemtokaken déning Allah , inggih punika dhateng kula sadaya ingkang sampun ndhèrèk nedha lan ngombé kaliyan Panjenenganipun , sasampunipun Panjenenganipun wungu saking antawisipun tiyang pejah .
Punapadéné Panjenenganipun sampun paring ayahan dhateng kula sadaya , martosaken dhateng tiyang sabangsa sadaya saha dados seksi , bilih inggih Panjenenganipun punika ingkang pinasthi déning Allah dados Hakim tumrap tiyang ingkang gesang saha ingkang pejah .
Inggih Panjenenganipun punika ingkang dipun seksèni para nabi sadaya , bilih sinten ingkang pitados dhateng Panjenenganipun , badhé tampi pangapuntening dosa margi saking asmanipun . "
Nalika Pétrus lagi ngandika mangkono iku , wong kabèh kang ngrungokaké pangandika padha katedhakan Roh Suci .
Sakèhing wong pracaya saka golongan tetakan kang ndhèrèkaké Pétrus , padha éram , jalaran padha sumurup , yèn Roh Suci iku uga kaparingaké marang bangsa-bangsa liya ;
amarga padha krungu anggoné wong-wong mau banjur padha guneman nganggo basa ilat lan ngluhuraké Allah . Pétrus banjur ngandika ,
" Apa ana kang bisa ngalang-alangi wong-wong iki padha dibaptisi nganggo banyu , marga wus padha tampa Roh Suci kayadéné kita ? "
Banjur dhawuh , supaya wong-wong mau padha dibaptisi ing asmané Yésus Kristus . Sawusé iku nuli padha nyuwun , supaya Pétrus lereb ana ing kono sawatara dina .
Para rasul lan sadulur-sadulur tunggal pracaya ing Yudéa padha krungu , menawa bangsa-bangsa liya uga nampani pangandikaning Allah .
Bareng Pétrus rawuh ing Yérusalèm wong-wong golongan tetakan padha padudon karo panjenengané ,
pangucapé , " Panjenengan sampun lumebet ing griyanipun tiyang-tiyang ingkang mboten tetak saha dhahar sesarengan kaliyan tiyang-tiyang wau . "
Nanging Pétrus banjur nerangaké samubarang kabèh kanthi runtut , pangandikané ,
" Kula saweg ndedonga wonten ing kitha Yopé , dumadakan roh kula kalimputan ing pangwaosipun Allah , kula lajeng sumerep tetingalan : wonten barang ingkang wujud lawon wiyar , gumantung ing poncotipun sekawan kaedhakaken saking langit ngantos dumugi ing ngajeng kula .
Sareng kula tamataken , kula sumerep sawarnining kéwan wonten ing lebetipun , kéwan suku sekawan , kéwan wanan , kéwan rumangkang saha peksi-peksi .
Kula lajeng mireng swanten ingkang ngandika dhateng kula : Ngadega , Pétrus , nyembelèha lan mangana !
Nanging kula matur , ' Mboten , Gusti , amargi dèrèng naté wonten barang ingkang karam utawi ingkang mboten resik , ingkang lumebet ing cangkem kawula . '
Éwadéné swanten saking swarga wau lajeng ngandika dhateng kula ingkang kaping kalihipun , ' Apa kang kapangandikakaké déning Allah , menawa iku halal , aja kokarani haram ! '
Bab punika kalampahan ngantos kaping tiga , sadaya wau nunten kaangkat malih dhateng langit .
Sanalika punika wonten tiyang tiga ingkang ngadeg ing sangajenging griya , ingkang kula sipengi ; tiyang-tiyang wau utusan saking Kaisaréa murugi kula .
Kula nunten dipun ngandikani déning Roh , ' Mangkata bebarengan karo wong-wong iku lan aja mangu-mangu ! ' Sadhèrèk enem punika tumut . Sareng kula lumebet ing griyanipun tiyang wau ,
tiyang punika tumunten nyariyosaken dhateng kula sadaya , anggènipun sumerep malaékat jumeneng ing griyanipun saha ngandika dhateng piyambakipun , ' Kongkonana wong menyang Yopé methuk Simon kang peparab Pétrus .
Iku bakal awèh pawarta marang kowé , kang bakal nekakaké karahayon tumrap kowé dalah sabrayatmu kabèh . '
Sareng kula wiwit wicanten , tiyang-tiyang wau lajeng sami katedhakan Roh Suci , sami kadosdéné kita kala rumiyin .
Kula nunten kèngetan dhateng pangandikaning Gusti , ' Yohanes mbaptis nganggo banyu , nanging sira kabèh bakal kabaptis kalawan Roh Suci . '
Dados manawi Allah maringaken rahmatipun dhateng tiyang-tiyang wau sami kadosdéné dhateng kula nalika kita wiwit pitados dhateng Gusti Yésus Kristus , kadospundi anggèn kula saged nulak karsanipun Allah ? "
Bareng krungu kang mangkono iku , pasamuwan banjur bisa nampa sarta padha ngluhuraké Allah , pangucapé , " Dadiné Allah uga paring pitobat marang bangsa-bangsa liya , kang nuntun marang urip . "
Kacarita marga saka panganiaya kang kelakon sawusé Stéfanus kaukum pati , akèh sadulur tunggal pracaya padha buyar nganti tekan Fénisia , Siprus lan Antiokhia , déné anggoné martakaké Injil mung marang wong Yahudi .
Nanging ana sawatara panunggalané wong Siprus lan wong Kiréné , kang teka ing Antiokhia lan banjur wawan-rembug karo wong-wong kang nggunakaké basa Yunani sarta martakaké Gusti Yésus .
Astané Gusti nunggil karo wong-wong mau , satemah akèh kang padha dadi pracaya sarta mratobat marang Panjenengané .
Pawarta bab wong-wong mau keprungu déning pasamuwan ing Yérusalèm ; Barnabas banjur kautus déning pasamuwan menyang Antiokhia .
Bareng wis rawuh ing kono lan pirsa sih-rahmating Allah , Barnabas bingah . Sarta paring pitutur marang wong-wong mau , supaya padha tetep setya marang Gusti ,
awit Barnabas iku saé penggalihé , kapenuhan ing Roh Suci lan pracaya . Temahan ana wong akèh kang padha kawuwuhaké ing pasamuwané Gusti .
Barnabas banjur tindak menyang Tarsus madosi Saulus . Bareng wus pinanggih tumuli diajak menyang Antiokhia ,
sarta padha tetunggilan karo pasamuwan nganti sataun lawasé , sinambi memulang marang wong akèh . Ana ing Antiokhia kono para murid wiwit padha kasebut Kristen .
Nalika samana ana nabi sawatara kang rawuh ing Antiokhia saka Yérusalèm .
Ana siji kang asmané Agabus , jumeneng sarta marga saka kwaosing Roh ngandika , yèn ing saindenging jagat bakal katekan paceklik gedhé , kang iya kelakon nalika jamané Klaudius .
Para murid banjur padha mutus arep nglumpukaké sumbangan miturut kekuwatané dhéwé-dhéwé , bakal dikirimaké marang para sadulur tunggal pracaya ing Yudéa .
Iku iya kelakon lan banjur dikirimaké marang para pinituwa lumantar Barnabas lan Saulus .
Kurang-luwih ing wektu iku , Hérodès wiwit tumindak keras marang wong pasamuwan sawatara .
Panjenengané dhawuh nyédani Yakobus , sadhèrèké Yohanes , sarana pedhang .
Bareng pirsa , menawa bab iku ndadèkaké senengé atiné wong Yahudi , banjur nglajengaké tindaké kang mangkono iku sarta dhawuh nahan Pétrus . Nalika iku pinuju dina riyaya Roti Tanpa Ragi .
Bareng Pétrus wus dicepeng , Hérodès dhawuh supaya dikunjara kanthi dijaga déning prajurit patang regu , saben regu wong papat . Karsané , salebaré Paskah bakal kaladèkaké ing ngarepé wong akèh .
Iya kaya mangkono iku anggoné Pétrus katahan ana ing pakunjaran . Nanging pasamuwan kalawan adreng ndongakaké panjenengané marang Allah .
Nalika bengi sadurungé kaladèkaké ing ngarepé wong akèh déning Hérodès , Pétrus saré kaapit déning prajurit loro , kabanda nganggo ranté loro , astané karanté karo tangané prajurit mau . Kejaba saka iku , ing ngarep lawang ana prajurit kang padha jaga .
Dumadakan ana malaékaté Pangéran jumeneng ing sacelaké Pétrus lan sèl kono kapadhangan ing cahya . Malaékat mau banjur nyablèk Pétrus , supaya wungu kalawan ngandika , " Énggal tangia ! " Ranténé nuli ucul saka ing astané Pétrus .
Malaékat iku banjur ngandika , " Sabukana lan enggonen trumpahmu ! " Iku iya ditindakaké . Malaékat tumuli ngandika , " Jubahmu anggonen lan ngetutna aku ! "
Panjenengané iya banjur tindak medal ndhèrèkaké malaékat sarta ora pirsa , yèn apa kang ditindakaké déning malaékat iku kelakon temenan , rumangsané mung pirsa tetingalan .
Bareng wus padha nglangkungi pajagan kapisan lan kapindho , nuli rawuh ing gapura wesi kang anjog ing kutha . Lawangé iku menga dhéwé . Bareng wus rawuh ing jaba , banjur padha tindak tekan pungkasaning dalan ; dumadakan malaékat mau banjur nilar panjenengané .
Bareng wus ènget kanthi cetha bab kawontenané , Pétrus nuli ngunandika , " Saiki aku ngerti temenan , yèn Gusti wus ngutus malaékaté sarta ngluwari aku saka ing astané Hérodès lan saka samubarang kabèh , kang dikarepaké déning wong Yahudi . "
Sawusé manggalih sadhéla , banjur tindak menyang omahé Maria , ibuné Yohanes kang uga karan Markus . Ing kono wong kang padha nglumpuk ndedonga , akèh .
Bareng panjenengané nothok lawang régol , ana abdi wadon jenengé Rodé teka arep nyumurupi sapa kang thothok-thothok iku .
Wong wadon mau ora pangling menawa iku swarané Pétrus , nanging marga saka bungahé , ora banjur ngengakaké lawang , nanging énggal-énggal lumebu ngaturi pirsa , yèn Pétrus ana ing ngarep régol .
Wong iku banjur dilokaké , " Kowé iku ngomyang . " Éwasamono tetep anggoné matur , menawa iku nyata temenan . Banjur padha kandha , " Iku malaékaté . "
Nanging Pétrus terus baé anggoné thothok-thothok . Bareng padha ngengakaké lawang lan ndeleng panjenengané , padha kagèt kaéraman .
Nanging Pétrus tumuli paring sasmita sarana astané , supaya padha meneng , banjur padha dingandikani , kepriyé anggoné Gusti nuntun medal saka pakunjaran . Pangandikané , " Yakobus lan para Sadulur kita padha kandhanana bab iki . " Banjur miyos lan tindak menyang panggonan liya .
Ésuké para prajurit padha ribut-ribut , padha takon-tinakon apa kang wus kelakon ing ngatasé Pétrus iku .
Hérodès banjur dhawuh madosi Pétrus , nanging ora ketemu , nuli dhawuh mriksa para kang jaga , kang wusanané padha dipatèni . Hérodès nuli tindak saka Yudéa menyang Kaisaréa sarta lereb ana ing kono .
Kacarita Hérodès duka banget marang wong Tirus lan Sidon . Wong-wong mau padha saiyeg bebarengan sowan menyang ngarsané sarta padha kelakon bisa ngrimuk Blastus , punggawa kraton , supaya mbiyantu wong-wong mau . Banjur padha nyuwun bedhami , awit nagarané iku olèh pangan saka wilayahé raja .
Ing dina kang wus katamtokaké , Hérodès ngagem busana keprabon banjur lenggah ing dhampar lan paring pangandika marang wong-wong mau .
Ing kono rakyat padha nampani pangandika iku kanthi surak-surak , sarta ngucap , " Punika swantening déwa , sanès swantening manungsa ! "
Padha sanalika Hérodès banjur kagebag déning malaékating Pangéran , jalaran ora ngunjukaké pakurmatan marang Allah . Panjenengané séda dipangan cacing-cacing .
Kacarita pangandikané Allah saya sumebar lan saya akèh kang ngrungokaké .
Barnabas lan Saulus , sawusé ngrampungaké kuwajibané , banjur kondur nilar Yérusalèm , Yohanes kang uga peparab Markus didhawuhi ndhèrèk .
Nalika iku ing pasamuwan Antiokhia ana nabi lan guru sawatara , yaiku : Barnabas lan Siméon kang karan Niger , lan Lukius wong Kiréné , sarta Menahèm , kang biyèn diemong bareng karo Hérodès raja wilayah , lan Saulus .
Ing sawijining dina , nalika lagi padha nindakaké pangibadah marang Gusti sarta pasa , Roh Suci ngandika , " Barnabas lan Saulus padha pijinen , supaya padha nglakoni ayahan , kang wis suntemtokaké tumrap sakaroné . "
Mulané banjur padha pasa lan ndedonga , sarta sawisé ditumpangi asta , sakaroné padha dililani mangkat .
Sakaroné , kang padha kautus déning Roh Suci iku , nuli tindak menyang Séléukia ; saka ing kono padha lelayaran menyang Siprus .
Bareng wus rawuh ing Salamis , banjur padha martosaké pangandikaning Allah ana ing papan-papan pangibadahé wong Yahudi , sarta Yohanes ndhèrèkaké minangka pambantu .
Nuli padha ndlajahi saindengé pulo mau , nganti tekan ing Pafos ; ana ing kono kepanggih wong Yahudi , jenengé Baryésus . Iku dadi tukang sihir lan nabi palsu .
Apamanèh dadi mitrané gubernur ing pulo kono , priyagung kang lantip , asmané Sèrgius Paulus . Gubernur iku nimbali Barnabas lan Saulus sabab kepéngin mirengaké pangandikaning Allah .
Nanging Élimas -- mangkono jenengé tukang sihir mau -- ngalang-alangi sakaroné sarta mbudi-daya ngénggokaké supaya Gubernur aja nganti pracaya .
Nanging Saulus , kang uga asma Paulus , kang kapenuhan ing Roh Suci , nuli mencerengi wong mau
lan ngandika , " Hé , anak Iblis , kang kebak ing kaculikan lan piala , kowé iku mungsuhé sakèhing kayektèn , apa kowé ora uwis-uwis anggonmu ngingeraké Margining Pangéran , kang lenceng iku ?
Saiki delengen , astaning Pangéran nempuh marang kowé , kowé dadi picak , sawatara dina kowé ora bisa weruh srengéngé . " Lan sanalika iku uga wong mau rumangsa kalimputan ing pedhut lan pepeteng , banjur grayah-grayah golèk wong kang nuntun .
Ndeleng apa kang mentas kelakon iku , Gubernur banjur pitados , sarta kaéraman marga saka piwulangé Gusti iku .
Paulus sakanthiné banjur tindak saka Pafos lan lelayaran menyang Pérga ing Pamfilia . Nanging Yohanes tumuli misah lan bali menyang Yérusalèm .
Saka Pérga padha nglajengaké tindaké menyang Antiokhia ing Pisidia . Bareng dina Sabat sakaroné tindak menyang papan pangibadah , tumuli lenggah ana ing kono .
Sawisé angger-anggering Torèt lan kitabé para nabi kawaca , para punggawaning papan pangibadah padha kongkonan matur marang sakaroné , " Para Sadhèrèk , bokbilih panjenengan sami kagungan pangandika minangka pambangun saha panglipur tumrap umat punika , sumangga kula aturi ngandikakaken . "
Paulus banjur jumeneng sarta sawusé paring sasmita kalawan astané , nuli ngandika , " Para Sadhèrèk Israèl saha para ingkang sami ngabekti ing Allah , kula aturi sami midhangetaken .
Allahipun bangsa Israèl sampun milih leluhur kita , tuwin kadadosaken bangsa ingkang ageng , nalika dados tiyang neneka wonten ing tanah Mesir , tumunten kairid medal saking nagari wau déning Panjenenganipun sarana ngangkat astanipun .
Salebetipun kawan dasa taun Panjenenganipun nyabari pratingkahipun wonten ing ara-ara samun .
Sarta sasampunipun nyirnakaken bangsa pepitu ing tanah Kanaan , Panjenenganipun lajeng mbagé-bagé tanah wau dhateng leluhur kita kadadosaken tanah pusaka .
Sasampunipun watawis kawan atus sèket taun , lajeng kaparingan hakim-hakim ngantos dumugi ing jamanipun Nabi Samuèl .
Sasampunipun makaten sami nyuwun kaparingana raja . Allah nunten maringi Saul , anakipun Kish , saking taler Bényamin , laminipun sekawan dasa taun .
Sasampunipun Saul kasingkiraken , Allah lajeng ngangkat Daud , kajumenengaken raja . Tumrap Daud punika , Allah sampun pratéla , ' Ingsun wus manggih Daud , anaké Isai , wong kang ndadèkaké keparenging panggalihingsun sarta kang nglakoni sakèhing karsaningsun ' .
Inggih saking trahipun punika , Allah -- ngetrepi kaliyan ingkang sampun kaprasetyakaken -- miyosaken Juru-wilujeng tumrap tiyang Israèl , inggih punika Yésus .
Nalika ngajengaken rawuhipun , Yohanes sampun ngatag-atag dhateng bangsa Israèl sadaya , supados sami mratobat saha kabaptis .
Salajengipun , nalika Yohanes sampun mèh rampung anggènipun nindakaken ayahanipun , panjenenganipun ngandika makaten , ' Aku iki kokkira sapa ? Aku iki dudu Panjenengané . Sayektiné Panjenengané iku bakal rawuh sawisé aku . Nadyan nguculi agemé trumpah saka ing sampéyané baé , aku ora pantes ' .
Lah para Sadhèrèk ingkang kalebet trahipun Abraham , saha para ingkang sami ngabekti dhumateng Allah , kabar kawilujengan punika sampun kaparingaken dhateng kita .
Para ingkang sami manggèn ing Yérusalèm saha para pangagengipun sami mboten purun ngakeni Yésus . Sarana anggènipun ndhawahaken paukuman pejah tumrap Panjenenganipun , sami dados kayektosaning pangandikanipun para nabi , ingkang kawaos ing saben dinten Sabat .
Sanadyan tiyang-tiyang mboten manggih bab-bab ingkang njalari Yésus kaukum pejah , éwasemanten sami nyuwun sédanipun dhateng Pilatus .
Saha sasampunipun sami nglampahi sadaya ingkang sinerat tumrap Panjenenganipun , Panjenenganipun lajeng kaedhakaken saking kajeng salib tuwin kasarèkaken .
Nanging nunten kawungokaken déning Allah saking antawisipun tiyang pejah ,
sarta ngantos sawatawis wekdal anggènipun ngatingal dhateng para ingkang sami ndhèrèk Panjenenganipun saking Galiléa dhateng Yérusalèm . Inggih tiyang-tiyang punika ingkang sapunika sami dados seksinipun wonten ing sangajengipun umat punika .
Déné kula sadaya sapunika sami martosaken kabar-kabingahan dhateng panjenengan sadaya , inggih punika , bilih prajanjian ingkang kaparingaken dhateng para leluhur kita punika ,
sampun dipun tetepi déning Allah tumrap kita , para turunipun , sarana anggènipun mungokaken Yésus , kados ingkang kaserat ing masmur ingkang kaping kalih : Sira iku Putraningsun ! Ingsun wis jumeneng Ramanira ing dina iki .
Allah sampun mungokaken Panjenenganipun saking antawisipun tiyang pejah saha mboten badhé kapasrahaken malih dhateng karisakan . Bab punika kapratélakaken déning Pangéran wonten ing pangandikanipun , makaten : Ingsun bakal netepi prajanji-prajanji kang suci kang kena kapracaya tumrap sira , kang wis sunparingaké marang Daud .
Awit saking punika wonten ing masmur sanèsipun pangandikanipun makaten : Paduka mboten badhé masrahaken Abdi Paduka ingkang suci dhateng karisakan .
Awit Daud nglampahi karsaning Allah ing jamanipun , lajeng séda saha kasarèkaken nunggil kaliyan para leluhuripun , punapadéné pancèn kaulungaken dhateng karisakan .
Nanging Yésus ingkang kawungokaken déning Allah , mboten ngalami makaten .
Pramila ndadosna ing kauningan , para Sadhèrèk , margi saking Panjenenganipun punika , panjenengan sadaya sami kawartosan bab pangapuntening dosa . Déning angger-anggeripun Musa , panjenengan mboten badhé saged kaleresaken .
Déné wonten ing Panjenenganipun saben tiyang ingkang pitados , kaleresaken .
Pramila sami kula aturi waspada , supados sampun ngantos kalampahan tumrap panjenengan punapa ingkang sampun kapangandikakaken wonten ing kitabipun para nabi , ingkang suraosipun :
Padha diéling , hé wong kang padha seneng ngina , padha érama lan sirnaa , sabab Ingsun nindakaké pakaryan ing jamanira , yaiku pakaryan kang sira ora bakal ngandel , saupama dicaritakaké marang sira . "
Nalika Paulus lan Barnabas miyos , wong-wong padha nyuwun supaya sakaroné ing dina Sabat candhaké karsa paring pangandika manèh bab mau .
Sarampungé nindakaké pangibadah , wong Yahudi lan para wong kang ngenut agama Yahudi kang padha ngabekti marang Allah , padha ndhèrèkaké Paulus lan Barnabas ; rasul loro iku padha paring piwulang lan pitutur marang wong-wong mau , supaya padha lestari dumunung ana ing sajroning sih-rahmaté Allah .
Ing dina Sabat candhaké , mèh wong sakutha kabèh padha nglumpuk ngrungokaké pangandikaning Allah .
Nanging bareng wong Yahudi padha weruh wong akèh iku , banget anggoné padha mèri lan karo misuh-misuh padha mbantah apa kang dingandikakaké déning Paulus .
Nanging Paulus lan Barnabas kanthi kendel ngandika , " Pancèn pangandikanipun Allah punika kedah kawartosaken dhateng panjenengan sadaya langkung rumiyin , nanging panjenengan sami nampik lan nganggep mboten pantes tampi gesang langgeng . Pramila kula lajeng sami murugi bangsa-bangsa sanès ,
awit dhawuhipun Pangéran dhateng kula kekalih , mekaten : Sira wus suntetepaké dadi pepadhang tumrap bangsa-bangsa liya , supaya sira dadi marganing karahayon nganti tumeka ing pungkasaning bumi . "
Krungu kang mangkono iku , wong kabèh kang saka panunggalané bangsa-bangsa liya padha bungah sarta padha ngluhuraké pangandikaning Pangéran , sarta wong kabèh kang kapasthèkaké déning Allah tampa urip langgeng , padha dadi pracaya .
Pangandikané Pangéran banjur kawartakaké ing saindenging tanah kono .
Wong Yahudi padha ngojok-ojoki wong-wong wadon kajèn kéringan kang bekti marang Allah sarta para panggedhé ing kutha kono . Wong-wong mau banjur njalari anané panguya-uya marang Paulus lan Barnabas , temahan sakaroné padha ditundhung saka wilayah kono .
Nanging , Paulus lan Barnabas nuli padha ngetabaké lebu kang ana ing samparané , minangka pamelèh marang wong-wong mau , banjur tindak menyang Ikonium .
Déné para murid ing Antiokhia padha kebak kabungahan lan kapenuhan Roh Suci .
Ana ing Ikonium rasul sakaroné iya lumebet ing papan-pangibadahé wong Yahudi lan memulang , satemah wong Yahudi lan wong Yunani akèh kang padha dadi pracaya .
Nanging wong-wong Yahudi kang nampik pawartosé , padha gawé panasing atiné wong-wong kang dudu Yahudi , temahan wong-wong mau padha ora seneng marang para Sadulur kang pracaya iku .
Mulané Paulus lan Barnabas lereb ana ing kono nganti sawatara mangsa . Sakaroné padha memulang kanthi kendel , déné Gusti nyantosakaké pawartos bab sih-rahmaté iku sarana paring pangwaos , kanggo nganakaké pratandha-pratandha lan mukjijat-mukjijat .
Nanging golonganing wong akèh ing kutha kono pecah dadi loro ; ana kang nganut wong Yahudi , lan ana kang nganut rasul-rasul iku .
Wong-wong Yahudi mau dalah para pangarepé , bebarengan karo para wong kang dudu Yahudi , banjur padha sarujuk bakal nyiksa lan mbenturi rasul loro mau nganggo watu .
Bareng rasul-rasul mau nguningani bab iku , banjur sumingkir menyang kutha-kutha ing Likaonia , yaiku Listra lan Dèrbé sarta ing wilayah sakiwa-tengené .
Ana ing kono padha nerusaké martosaké Injil .
Ing Listra ana wong lanang kang mung lungguh baé , jalaran sikilé pepes , lumpuh wiwit lair mula , durung tau bisa lumaku .
Nalika Paulus memulang , wong lumpuh iku ngrungokaké . Paulus mirsani lan nguningani , menawa wong mau kadunungan pangandel lan kena diwarasaké ,
banjur ngandika kalawan sora , " Ngadega jejeg ! " Wong mau banjur mlumpat ngadeg lan mlaku mrana-mréné .
Bareng wong akèh nyumurupi apa kang mentas ditindakaké déning Paulus , tumuli padha nguwuh-uwuh nganggo basa Likaonia , " Déwa-déwa wus padha tumedhak ing tengah-tengah kita dadi manungsa . "
Barnabas disebut Zéus , déné Paulus diarani Hèrmès , amarga panjenengané kang paring pangandika .
Imaming déwa Zéus , kang kuilé ana ing jaban kutha , nuli teka ing gapuraning kutha karo nggawa sapi-sapi lanang lan reroncèn kembang kang arep dicaosaké minangka kurban , bebarengan karo wong akèh .
Mireng kang mangkono iku Barnabas lan Paulus banjur nyuwèk-nyuwèk agemané lan lumajeng menyang satengahing wong akèh iku kambi nywanten sora ,
" Para Sadhèrèk , kadospundi déné panjenengan sami tumindak makaten ? Kula punika sami manungsa limrah kadosdéné panjenengan sadaya . Kula wonten ing ngriki punika prelu ngabaraken Injil dhateng panjenengan , supados panjenengan sami nilar tumindak ingkang tanpa gina punika saha lajeng mratobat dhateng Allah ingkang asipat gesang , ingkang sampun nitahaken langit kaliyan bumi saha saganten dalah saisinipun sadaya punika .
Ing jaman kapengker bangsa sadaya anggènipun sami lumampah ing marginipun piyambak , dipun kèndelaken kémawon déning Allah ,
nanging Panjenenganipun inggih tansah ngatingalaken kamirahanipun , inggih punika srana maringi jawah sarta mangsa kamirahan dhateng panjenengan sadaya saking langit , sarta hasiling siti ing mangsanipun , dhateng panjenengan sadaya . Panjenenganipun paring tedha dhateng panjenengan sarta panggalih panjenengan tinuwukan ing kabingahan . "
Sanadyan para rasul padha ngandika mangkono , éwadéné mèh-mèh baé ora bisa menggak anggoné padha arep caos kurban marang para rasul iku .
Nanging banjur ana wong Yahudi kang padha teka saka Antiokhia lan Ikonium , kang padha ngojok-ojoki wong akèh , wasana padha kèlu marang wong-wong iku . Paulus banjur dibenturi watu lan kasèrèd menyang sanjabaning kutha , jalaran dikira wus séda .
Nanging bareng karubung déning para muridé , panjenengané nuli wungu lan banjur lumebet ing kutha . Ésuké banjur tindak menyang Dèrbé bebarengan karo Barnabas .
Ing kutha Dèrbé kono , Paulus lan Barnabas padha ngabaraké Injil , temahan akèh kang padha pracaya marang Yésus . Sawusé iku , kondur menyang Listra , Ikonium lan Antiokhia .
Ana ing kutha-kutha mau , rasul sakaroné padha nyantosakaké atiné para kang pracaya marang Yésus sarta paring piweling , supaya padha mantep ing pracaya , apadéné padha dingandikani , menawa sadurungé bisa lumebu ing Kratoning Allah iku , kita kudu nglakoni kasangsaran .
Ana ing saben pasamuwan para rasul mau padha netepaké pinituwa-pinituwa kanggo pasamuwan iku , lan sawusé ndedonga lan pasa , para pinituwa mau padha disaosaké marang Gusti , kang padha dipracaya iku .
Sawisé mangkono tumuli ndlajahi saindenging Pisidia lan banjur rawuh ing Pamfilia .
Ana ing kono sakaroné padha nggelaraké pangandika ana ing Pérga , banjur tindak menyang Atalia .
Saka kono padha lelayaran menyang Antiokhia ; iya ana ing kono iku anggoné biyèn padha kasaosaké marang sih-rahmating Allah supaya wiwit nglakoni ayahan , kang saiki wus dirampungaké iku .
Sarawuhé ing kono banjur nglumpukaké pasamuwan , padha dicariyosi bab samubarang kang wus katindakaké déning Allah lumantar sakaroné ; apadéné bab anggoné Allah wus mengani lawanging pracaya marang bangsa-bangsa liya .
Sakaroné padha lereb ing kono nganti rada suwé , nunggil karo para murid mau .
Tumuli ana wong sawatara saka Yudéa teka ing Antiokhia , kang padha mulang marang para sadulur tunggal pracaya ing kono , mangkéné , " Manawi panjenengan sadaya mboten sami nglampahi tetak manut adat-tata-cara ingkang dipun warisaken déning Musa , panjenengan mboten badhé saged kawilujengaken . "
Nanging Paulus lan Barnabas banget anggoné padha nglawan lan mbantah panemuné wong-wong mau . Wekasané pasamuwan banjur mutus , Paulus lan Barnabas sarta warga pasamuwan liyané sawatara kautus menyang Yérusalèm nemoni para rasul lan para pinituwa , saprelu ngrembug bab mau .
Para utusan mau diuntapaké déning pasamuwan nganti tekan ing jaban kutha , banjur padha nglajengaké tindaké ngliwati Fénisia lan Samaria , sadalan-dalan padha nyariyosaké pamratobaté wong-wong kang dudu Yahudi . Iki banget ndadèkaké bungahé para sadulur tunggal pracaya ing kono .
Sarawuhé ing Yérusalèm , para utusan padha ditampa déning pasamuwan lan para rasul sarta para pinituwa , banjur padha nyariyosaké samubarang kabèh kang wis katindakaké déning Allah lumantar pandamelé .
Nanging nuli ana wong sawatara kang kalebu golonganing wong Farisi , kang wis manjing pracaya , kang padha ngadeg lan matur , " Ingkang sanès tiyang Yahudi kedah dipun tetaki saha dipun wajibaken netepi angger-anggeripun Musa . "
Para rasul lan para pinituwa banjur padha nganakaké parepatan , ngrembag prakara iku mau .
Bareng wus sawatara suwé anggoné padha bebantahan , Pétrus banjur jumeneng sarta ngandika , " Para Sadhèrèk , panjenengan sadaya sampun sami nguningani , bilih sampun wiwit kala rumiyin mila kula kapiji déning Allah saking antawis kita , supados lumantar kula bangsa-bangsa sanès sami mireng pawartos bab Injil satemah lajeng sami pitados .
Mangka Allah , ingkang nguningani manahing manungsa , sampun paring paseksi dhateng tiyang-tiyang wau , sarana sami kaparingan Roh Suci kadosdéné kita ,
punapadéné Panjenenganipun babar pisan mboten mbéda-mbédakaken tiyang-tiyang wau kaliyan kita , sasampunipun nucèkaken manahipun sarana pitados .
Pramila kadospundi déné panjenengan sadaya sami nyobi dhateng Allah kanthi patrap ngetrapaken momotan ing pundhakipun para murid , ingkang leluhur kita utawi kita piyambak mboten kiyat nyanggi ?
Kosok-wangsulipun , kita pitados bilih kita badhé tampi karahayon margi saking sih-rahmatipun Gusti Yésus Kristus kadosdéné sadhèrèk-sadhèrèk punika . "
Kabèh kang padha marepat banjur padha mèndel , tumuli padha mirengaké cariyosé Paulus lan Barnabas bab pratandha lan kaélokan kang katindakaké déning Allah lumantar rasul loro iku ana ing antarané bangsa-bangsa liya .
Bareng Paulus lan Barnabas wus rampung anggoné cariyos , Yakobus banjur ngandika , " Para Sadhèrèk , sami kula aturi midhangetaken atur kula :
Sadhèrèk Simon mentas nyariyosaken , bilih wiwit wiwitan mila Allah sampun ngatingalaken sih-rahmatipun , inggih punika anggènipun milih saking antawisipun bangsa-bangsa sanès wau , satunggaling umat kagem asmanipun .
Bab punika cocog kaliyan pangandikanipun para nabi , kados ingkang kaserat , suraosipun :
Sawisé mangkono Ingsun bakal wangsul sarta mbangun manèh kémahé Daud kang wis runtuh , lan reruntuhané bakal sunbangun manèh sarta sunsantosakaké ,
supaya wong-wong liyané kabèh padha ngupaya marang Pangéran , mangkono uga bangsa liya kabèh kang tumrapé bangsa-bangsa mau asmaningsun kasebut , mangkono pangandikané Pangéran , kang nindakaké iku kabèh ,
kang wis kauningan wiwit sakawit .
Awit saking punika pamanggih kula , kita sampun ngantos damel rekaosipun para sadhèrèk saking bangsa-bangsa sanès , ingkang sami mratobat dhateng Allah .
Prayoginipun kita kintun serat dhateng sadhèrèk-sadhèrèk punika , supados sami nyirik tetedhan ingkang sampun kajemberaken déning brahala , saha nebihi lampah jina , punapadéné nyirik dagingipun kéwan ingkang pejahipun mboten karana kasembelèh , tuwin rah .
Amargi sampun wiwit jaman rumiyin angger-anggeripun Musa punika kaundhangaken wonten ing saben kitha , saha dumugi sapriki ing saben dinten Sabat kawaos wonten ing papan-papan pangibadah . "
Wasana para rasul tuwin para pinituwa sarta wong sapasamuwan kabèh padha netepaké milih wong sawatara saka ing antarané kang bakal kautus menyang Antiokhia , bebarengan karo Paulus lan Barnabas , yaiku Yudas kang peparab Barsabas lan Silas . Iku wong kang padha kajèn ana ing antarané para sadulur tunggal pracaya .
Para utusan mau padha digawani layang kang surasané , " Salam kula para rasul saha para pinisepuh , sarta para sadhèrèk panjenengan , katur para Sadhèrèk ing Antiokhia , Siria lan Kilikia ingkang aslinipun saking bangsa-bangsa sanès .
Kula sampun sami mireng , bilih wonten tiyang sawatawis panunggilan kula , ingkang sami damel gorèhing panggalih saha damel kuwur panjenengan sarana piwulangipun , mangka mboten sami kula weling .
Pramila kula sampun sami sarembag saha mutus kèngkènan tiyang sawatawis manggihi panjenengan sesarengan kaliyan sadhèrèk Barnabas tuwin Paulus ingkang kula tresnani ,
inggih punika sadhèrèk kalih ingkang sampun ngetohaken nyawanipun margi saking asmanipun Gusti kita Yésus Kristus .
Wondéné ingkang kula kèngkèn sadhèrèk Yudas saha Silas , ingkang badhé ngaturaken kalayan lésan piweling ingkang kaserat punika dhateng panjenengan .
Amargi Roh Suci lan kula sampun damel putusan , supados panjenengan sampun ngantos kabebahan nglangkungi ing samesthinipun :
Sami nyirika sesajèning brahala , rah saha daging kéwan ingkang pejahipun mboten karana kasembelèh , punapadéné lampah jina . Punika sadaya manawi sami panjenengan singkiri , panjenengan sampun tumindak saé . Cekap samanten atur kula , mugi sami ginanjar wilujeng . "
Bareng wus padha pamitan , Yudas lan Silas padha bidhal menyang Antiokhia . Ana ing kono wong sapasamuwan banjur padha ditimbali marepat , layangé nuli diparingaké .
Bareng wus diwaca , padha bungah awit layang mau isi panglipur .
Anadéné Yudas lan Silas , sarèhné iya nabi , mulané nganti sawatara suwé anggoné mituturi para sadulur tunggal pracaya lan nyantosakaké atiné .
Lan sawusé ana ing kono sawatara mangsa , banjur padha diaturi déning para sadulur kondur kanthi tentrem menyang ngarsané kang ngutus . [
Nanging Silas ngarsakaké isih kantun ana ing kono . ]
Paulus lan Barnabas anggoné ana ing Antiokhia nganti sawatara suwéné , padha bebarengan karo wong akèh liyané memulang sarta nggelaraké pangandikané Gusti .
Nanging bareng wus sawatara lawasé Paulus banjur ngandika marang Barnabas , " Prayogané saiki kita padha bali niliki para Sadulur ing saben kutha , kang wis padha kita sebari pangandikané Gusti , kepriyé kaanané . "
Barnabas kepéngin uga ngajak Yohanes kang apeparab Markus ;
nanging Paulus ngandika kanthi keras , ora prayoga yèn ta ngajak wong kang wus ninggal lunga ana ing Pamfilia lan ora gelem diajak nyambut-gawé bebarengan .
Bab iki ndadèkaké pasulayaning sakaroné , temahan padha pepisahan . Barnabas ngajak Markus lan banjur lelayaran menyang Siprus .
Déné Paulus milih Silas , lan sawusé kacaosaké déning para sadulur tunggal pracaya marang sih-rahmaté Gusti ,
banjur mangkat ndlajahi Siria lan Kilikia , sarta nyantosakaké pasamuwan-pasamuwan ing kono .
Paulus uga rawuh ing Dèrbé lan Listra . Ing kono ana murid jenengé Timotius , ibuné wong Yahudi kang wus dadi pracaya , déné bapakné wong Yunani .
Timotius iku wis kaseksènan beciké déning para sadulur tunggal pracaya ing Listra lan ing Ikonium .
Karsané Paulus , iku dadia kanthiné ing lampah . Paulus banjur dhawuh supaya Timotius ditetaki marga saka anané wong Yahudi kang padha ana ing wilayah kono , awit wong kabèh padha sumurup , yèn bapakné iku wong Yunani .
Sajroné ndlajahi kutha-kutha iku , Paulus lan Silas padha masrahaké putusané para rasul lan para pinituwa ing Yérusalèm kalawan piweling supaya dièstokaké .
Marga saka mangkono pasamuwan-pasamuwan padha kasantosakaké pracayané lan saya suwé saya wuwuh cacahé .
Tindaké nglangkungi tanah Frigia lan tanah Galatia , amarga dipambengi déning Roh Suci nggelaraké Injil ana ing propinsi Asia .
Sarawuhé ing Misia , banjur padha ngangkah lumebet ing Bitinia , nanging Rohé Yésus ora marengaké .
Bareng wus nglangkungi Misia , banjur tekan Troas .
Benginé Paulus mirsa tetingalan : ana wong Makédonia ngadeg lan matur marang panjenengané , " Panjenengan kula aturi nyabrang mriki saha mitulungi kula sadaya ! "
Bareng Paulus wis mirsa tetingalan mau , aku kabèh banjur padha ngarah mangkat menyang Makédonia , awit marga saka anané tetingalan mau , aku padha namtokaké , yèn Allah wus nimbali kita kakarsakaké nggelaraké Injil marang wong-wong ing kono .
Aku banjur padha mangkat nunggang prau saka Troas , terus ngener Samotraké , lan ésuké nuli menyang Néapolis .
Saka ing kono banjur padha menyang Filipi , kutha kawitan ing wilayah Makédonia , kalebu kutha-koloni Roma . Aku padha nginep ana ing kutha kono sawatara dina .
Nalika dina Sabat aku padha menyang sanjabaning gapurané kutha , lumaku urut pinggir kali , banjur mrangguli papan pangibadahé wong Yahudi , kang manut pangiraku ana ing kono . Sawisé linggih , aku nuli padha rembugan karo wong-wong wadon kang padha ngumpul ana ing kono .
Ing antarané wong wadon panunggalané , jenengé Lidia , mèlu ngrungokaké . Wong mau dadi bakul kain wungu , pinangkané saka Tiatira , wong kang bekti ing Allah . Atiné wus binuka déning Gusti , mulané nggatèkaké marang apa kang kapangandikakaké déning Paulus .
Sawisé kabaptis sabrayaté kabèh , banjur matur mangkéné , " Manawi panjenengan sampun sami manggalih , bilih kula saèstu pitados dhateng Gusti , sumangga sami kula aturi rawuh saha nyaré ing griya kula . " Mangka banget panyuwuné , nganti aku kabèh padha nuruti .
Ing sawijining dina nalika aku padha menyang papan pangibadahé iku , aku padha mrangguli batur wadon kang dadi juru-tenung kang njalari para bendarané olèh kauntungan akèh .
Iku ngetutaké Paulus lan aku kabèh kalawan alok-alok , ujaré , " Wong-wong iku abdiné Allah kang Mahaluhur , kang martakaké dalaning karahayon marang kowé kabèh . "
Kang mangkono iku ditindakaké nganti pirang-pirang dina . Ananging bareng Paulus wis ora tahan manèh marang anané gangguan mau , nuli minger sarta dhawuh marang roh iku , " Atas asmané Yésus Kristus , dhawuhku marang kowé : Metua saka wong wadon iki . " Sanalika iku uga roh mau iya banjur metu .
Bareng para bendarané wong wadon mau weruh , yèn pangarep-arepé olèh kauntungan wis ilang , banjur padha nangkep Paulus lan Silas , padha diglandhang menyang pasar kaaturaké marang pamaréntah .
Sawisé padha diajokaké ing ngarsané para panggedhéné kutha kono , nuli padha matur , " Tiyang punika sami damel ributing nagari kita ngriki , amargi sami tiyang Yahudi
sarta sami mulangaken adat-tata-cara ingkang mboten kénging kita tampi utawi kita lampahi , awit kita punika tiyang Roma . "
Anadéné wong akèh iya padha mèlu nglawan marang Paulus lan Silas . Para panggedhéning kutha mau banjur dhawuh mblèjèdi pangagemané sarta nggebugi .
Sawusé digebagi bola-bali banjur padha dijeblosaké ing pakunjaran . Panggedhéné pakunjaran didhawuhi njaga kanthi ketat .
Sarèhné mangkono préntahé , mulané sakaroné nuli dilebokaké ing kamar pakunjaran kang ana ing tengah dhéwé , sarta padha kabelok sikilé .
Watara wayah tengah wengi Paulus lan Silas padha ndedonga kalawan ngidungaké pamuji marang Allah , déné wong ukuman liyané padha ngrungokaké .
Dumadakan banjur ana lindhu gedhé , pondhasiné pakunjaran nganti horeg ; lan sanalika iku uga lawang-lawangé padha menga , lan ranténé wong kabèh padha ucul .
Panggedhéné pakunjaran gragapan tangi lan bareng weruh lawangé pakunjaran padha menga , banjur ngunus pedhang arep nglalu , awit ngira yèn wong-wong ukuman wus padha mlayu .
Nanging Paulus tumuli nywanten sora , pangandikané , " Sampun nyilakani badan piyambak , awit kula sadaya taksih wonten ing ngriki ! "
Panggedhéné pakunjaran dhawuh nggawa obor lan lumayu mlebu , apadéné nuli sumungkem ana ing ngarsané Paulus lan Silas kalawan gumeter .
Tumuli padha diirid metu , karo matur , " Dhuh , para Sadhérék ingkang kula urmati , punapa ingkang kedah kula lampahi , supados wilujeng ? "
Banjur dingandikani , " Kula aturi pitados dhateng Gusti Yésus Kristus , temah panjenengan badhé wilujeng , panjenengan dalah brayat panjenengan . "
Banjur diwartani pangandikané Pangéran , samono uga wong saisiné omahé kabèh .
Ing waktu iku uga sakaroné padha diresiki tatuné , sarta ing bengi iku uga panggedhéné pakunjaran mau dalah kulawargané padha kabaptis .
Sakaroné banjur didhèrèkaké menyang omahé lan padha disegah . Panggedhéné pakunjaran mau banget bungahé , déné awaké dhéwé lan brayaté wus padha dadi pracaya marang Allah .
Ésuké , para panggedhéning kutha banjur utusan para bawahané nglantaraké dhawuh marang panggedhéné pakunjaran mangkéné , " Wong loro iku padha luwarana ! "
Panggedhéné pakunjaran banjur nerusaké dhawuh mau marang Paulus , aturé , " Para pangagenging kitha sampun paring dhawuh , supados panjenengan sami kaluwaran . Awit saking punika panjenengan sami kula aturi medal lan tindak kanthi wilujeng ! "
Nanging Paulus banjur paring pangandika marang wong-wong mau , " Kula sami tiyang Roma dipun gebagi wonten ing sangajengipun tiyang kathah tanpa dipun adili , lajeng kalebetaken ing pakunjaran . Sapunika kula sami badhé kaluwaran sidheman ? Mboten kénging makaten punika . Para pangageng punika supados rawuh piyambak ngirid kula medal . "
Para bawahan mau banjur ngaturaké bab iku marang para panggedhéning kutha . Bareng padha mireng , yèn Paulus lan Silas iku wong Roma , temahan padha ajrih .
Banjur padha rawuh nyuwun pangapura , sakaroné tumuli kairid medal sarta diaturi nilar kutha kono .
Lan banjur padha nilar pakunjaran lan tindak menyang omahé Lidia , manggihi para sadulur tunggal pracaya ing kono , sarta sawisé paring panglipur sakaroné banjur padha tindak .
Paulus lan Silas tumuli padha tindak langkung Amfipolis lan Apolonia , banjur tekan Tésalonika . Ing kono ana papan pangibadahé wong Yahudi .
Kaya adaté , Paulus nuli lumebet mrono , sarta nganti telung dina Sabat terus-terusan anggoné rerembagan karo wong Yahudi bab pérang-péranganing Kitab Suci .
Panjenengané nerangaké lan nedahaké , yèn Mésias iku kudu nandhang sangsara lan wungu manèh saka ing antarané wong mati , banjur ngandika , " Menggah Mésias punika inggih punika Yésus , ingkang kula wartosaken dhateng panjenengan . "
Ana sawatara panunggalané wong-wong mau kang padha yakin lan banjur manunggal karo Paulus lan Silas lan uga ana wong Yunani sawatara akèh kang padha bekti ing Allah , samono uga para wanita kang kajèn ora sathithik cacahé .
Nanging wong-wong Yahudi iku padha mèri lan dibantu déning wong ala sawatara kang kluyuran ing pasar , padha gawé ribut sarta ngisruhaké kutha kono . Wong-wong iku padha nyerang omahé Yason , sedyané arep ngladèkaké Rasul Paulus lan Silas marang parepataning rakyat .
Nanging bareng padha ora ketemu , Yason lan sadulur sawatara padha diglandhang menyang ngarsané para panggedhéning kutha , kalawan nywara sora , " Tiyang-tiyang ingkang sampun sami damel ributing jagat sadaya punika ugi sampun sami dumugi ing ngriki ,
tuwin Yason punika nampèni tiyang-tiyang wau wonten ing griyanipun . Tiyang punika sami nglawan dhateng pranatan-pranatanipun Kaisar , sami mratélakaken , bilih wonten raja sanès , inggih punika Yésus . "
Nalika wong akèh lan para panggedhéning kutha padha mireng , banjur padha ribut .
Nanging bareng Yason lan sadulur-sadulur tunggal pracaya liyané padha masrahaké dhuwit tanggungan , banjur padha dililani mundur .
Nanging ing bengi iku uga Paulus lan Silas diaturi déning para sadulur tunggal pracaya ing kono supaya énggal tindak menyang Béréa . Sarawuhé ing kono banjur padha tindak menyang papan pangibadahé wong Yahudi .
Wong-wong Yahudi ing kutha kono atiné padha luwih longgar tinimbang para wong Yahudi ing Tésalonika , sabab padha nampani pangandika kalawan legawa sarta saben dina padha niti-priksa Kitab Suci supaya bisa sumurup , apa iku kabèh wis bener mangkono .
Akèh panunggalané kang dadi pracaya ; uga ora sathithik panunggalané bangsa Yunani , lanang lan wadon kang kajèn .
Nanging bareng wong-wong Yahudi ing Tésalonika padha ngerti , yèn Paulus ana ing Béréa uga martakaké pangandikaning Allah , banjur padha teka mrono ngojok-ojoki lan nggorèhaké atiné wong akèh .
Nanging para sadulur tunggal pracaya banjur padha ngaturi Paulus supaya énggal tindak menyang pasisir , déné Silas lan Timotius isih padha kantun ana ing Béréa .
Wong-wong kang nguntapaké Paulus padha ndhèrèk tekan Aténa , banjur padha bali kalawan diwéling supaya Silas lan Timotius énggal padha nusul .
Paulus sajroné ngentosi ana ing Aténa iku , banget sungkawa ing galih , amarga nguningani kutha kono kebak reca-reca brahala .
Awit saka iku , ana ing papan pangibadah banjur wawan pangandika karo wong-wong Yahudi lan wong-wong kang padha bekti marang Allah , apadéné saben dina ana ing pasar karo wong-wong kang ketemu ana ing kono .
Uga ana ahli pikir sawatara saka golongan Épikuros lan Stoa kang padha saraséhan karo panjenengané . Ana kang ngucap , " Apa ta kang arep dikandhakaké tukang ngocèh iku ? " Nanging liyané kandha , " Sajaké wong iku nggiyaraké piwulangé déwa-déwa manca . " Sabab kang diwartakaké iku Injil bab Yésus lan patangèn .
Wong-wong mau banjur padha ngaturi Paulus rawuh ing Aréopagus lan matur , " Punapa kula sami kepareng mirengaken piwulang énggal ingkang panjenengan wulangaken punika ?
Amargi kula sami panjenengan wartosi prakawis-prakawis ingkang anèh . Pramila kula sami kepéngin mangertos , punapa tegesipun punika sadaya . "
Wong-wong Aténa lan wong-wong manca kang padha manggon ing kono iku ora kober nindakaké bab liyané kajaba mung ngandhakaké lan ngrungokaké samubarang kang anyar .
Paulus banjur jumeneng ana ing Aréopagus lan ngandika , " Para Sadhèrèk ing Aténa , kula sumerep , bilih panjenengan sadaya punika tumrap punapa kémawon sakalangkung bekti dhateng para déwa .
Amargi nalika kula mider-mider wonten ing kitha panjenengan saha ningali barang-barang ingkang panjenengan pundhi-pundhi , kula inggih mrangguli misbyah ingkang kaseratan makaten : Konjuk ing Allah ingkang mboten kasumerepan . Wondéné ingkang sami panjenengan sembah-sembah , sanadyan panjenengan mboten tepang punika , inggih punika ingkang badhé kula wartosaken .
Allah ingkang nitahaken jagat saisinipun sadaya punika , sarèhning jumeneng Pangéraning langit lan bumi , pramila mboten dumunung wonten ing kuil-kuil damelanipun manungsa ,
sarta ugi mboten dipun ladosi tanganing manungsa , kados-kados Panjenenganipun kakirangan punapa-punapa ; amargi inggih Panjenenganipun punika ingkang paring gesang sarta napas saha samukawis ingkang dados kabetahanipun manungsa sadaya .
Bangsa lan umat sadaya punika kadadosaken déning Panjenenganipun saking tiyang satunggal , supados sami ngenggèni jagat punika sadaya , punapadéné Panjenenganipun sampun namtokaken mangsa-mangsa tuwin wates-watesing pamanggènipun .
Punika supados tiyang sami madosi Panjenenganipun saha kanthi gagap-gagap sageda pinanggih kaliyan Panjenenganipun , sanadyan Panjenenganipun punika mboten tebih kaliyan kita piyambak-piyambak .
Jalaran wonten ing Panjenenganipun , kita punika gesang , ébah , lan wonten , kadosdéné ingkang ugi sampun kapratélakaken déning para pujangga panjenengan : Sabab kita punika ugi sami dados tedhak-turunipun Allah .
Sarèhning kita punika tedhak-turunipun Allah , mila kita mboten kénging gadhah pamanggih , bilih kawontenanipun Allah punika kadosdéné pepethan emas , pérak utawi séla , ingkang kadamel srana kagunan saha kawasisanipun manungsa .
Tanpa ngèngeti malih dhateng jamanipun manungsa kirang pangretosan , Allah sapunika martosaken dhateng manungsa , bilih wontena ing pundi-pundia kémawon , tiyang sadaya kedah mratobat .
Amargi Panjenenganipun sampun namtokaken dinten anggènipun badhé ngakimi jagat kanthi adil , lumantar Tiyang ingkang sampun kapiji ; mawi dipun buktèkaken dhateng tiyang sadaya , srana anggènipun kawungokaken saking antawisipun tiyang pejah . "
Wong-wong mau bareng krungu bab tanginé wong mati , banjur ana kang padha moyoki , lan ana liyané kang padha ngucap , " Sanès wekdal kémawon kula sami badhé mirengaken sesorah panjenengan bab punika malih . "
Paulus banjur tindak saka ing satengahé wong-wong mau .
Éwasamono iya ana wong sawatara kang nunggal karo Paulus lan padha dadi pracaya , kayata Dionisius , warganing pradata Aréopagus , lan wong wadon kang aran Damaris , sarta uga wong-wong liyané bebarengan karo wong-wong mau .
Sawisé mangkono Paulus banjur nilar Aténa , tindak menyang Korintus .
Ana ing Korintus kepanggih karo wong Yahudi jenengé Akwila , asalé saka Pontus , kang lagi baé teka saka Italia karo Priskila , somahé , sabab Kaisar Klaudius dhawuh , supaya wong Yahudi kabèh padha ninggal Roma . Paulus banjur pinarak ing omahé .
Sarèhné pagawéané padha , Paulus banjur manggèn ing kono . Sakaroné nyambutgawé bebarengan , amarga padha-padha tukang gawé kémah .
Saben dina Sabat , Paulus memulang ana ing papan pangibadah lan ngudi ngyakinaké wong-wong Yahudi lan wong-wong Yunani .
Bareng Silas lan Timotius rawuh saka Makédonia , Paulus bisa mligi nyebar pangandika sarta paring paseksi marang para wong Yahudi , yèn Yésus iku Mésias .
Nanging bareng wong-wong iku padha madoni lan nyenyamah , panjenengané nuli ngetabaké lebu kang ana ing pangagemané tuwin ngandika , " Getihmu nempuha marang awakmu dhéwé ; aku resik , ora luput . Wiwit saiki aku bakal marani bangsa-bangsa liya . "
Sawisé mangkono banjur miyos saka kono , lan banjur tindak menyang omahé wong kang aran Titius Yustus , kang ngabekti marang Allah lan kang omahé sandhing papan pangibadah .
Nanging Krispus , panggedhéné papan pangibadah , dadi pracaya marang Gusti dalah sabrayaté sarta wong Korintus akèh , kang padha ngrungokaké pangandikané Paulus , banjur dadi pracaya , nuli padha kabaptis .
Ing sawijining bengi , Gusti ngandika marang Paulus sarana tetingalan , " Aja wedi ! Terusna anggonmu martakaké pangandika lan aja lèrèn !
Amarga Ingsun nunggal karo kowé lan ora ana wong kang bakal nyekel lan nganiaya marang kowé , awit umatingsun akèh ana ing kutha kéné . "
Mulané Paulus nganti sataun nem sasi anggoné manggèn ana ing kono sarta mulangaké pangandikané Allah ana ing satengahé wong-wong iku .
Ananging bareng Galio jumeneng gubernur ana ing Akhaya , wong-wong Yahudi banjur bebarengan nglawan Paulus , lan ngadhepaké panjenengané ing pangadilan ,
aturé , " Tiyang punika mbudidaya ngyakinaken tiyang-tiyang supados ngabekti dhateng Allah kanthi patrap ingkang cengkah kaliyan angger-anggering Torèt . "
Bareng Paulus arep ngaturaké panjawab , Galio ngandika marang wong-wong Yahudi mau , " Hé , wong-wong Yahudi , saupama pandakwamu iku bab pelanggaran utawa kadursilan , wus samesthiné menawa aku nampani prakaramu ,
nanging menawa ana padudon bab tembung utawa jeneng , utawa angger-angger tumrap kowé kabèh , iku urusen dhéwé ; aku emoh ngakimi prakara kang mangkono iku . "
Banjur padha ditundhung saka pangadilan .
Wong iku kabèh banjur nyekel Sostenès , panggedhéné papan pangibadah , lan digebugi ana ing pangadilan , nanging Galio babar pisan ora mreduli bab iku .
Paulus isih lereb sawatara dina manèh ana ing Korintus , banjur pamitan marang para sadulur tunggal pracaya ing kono lan sawisé paras ana ing Kèngkréa , jalaran kagungan nadar , tumuli bidhal lelayaran menyang Siria . Priskila lan Akwila padha ndhèrèk .
Bareng wus rawuh ing Éfesus , Priskila lan Akwila ditilar déning Paulus ana ing kono . Panjenengané piyambak lumebet ing papan pangibadah lan rerembagan karo wong-wong Yahudi .
Wong-wong mau padha nyuwun marang panjenengané , supaya karsa lereb sawatara suwé ana ing kono , nanging ora karsa .
Panjenengané pamitan kalawan ngandika , " Kula badhé mriki malih , manawi Allah ngarsakaken . " Banjur bidhal saka Éfesus .
Bareng wus rawuh ing Kaisaréa sawusé munggah ing dharatan lan paring salam marang pasamuwan , nuli tindak menyang Antiokhia .
Sawusé lereb sawatara dina ana ing kono , panjenengané banjur tindak manèh ndlajahi satanah Galatia lan Frigia kabèh , nyantosakaké atiné para murid .
Nalika samana ana wong Yahudi jenengé Apolos , asalé saka Alèksandria , teka ing Éfesus . Iku wong kang micara lan kawruhé bab isining Kitab Suci mumpuni banget .
Wong iku wus tampa piwulang bab Margining Pangéran . Kalawan semangat sarta patitis anggoné nglairaké piwulangé bab Yésus , nanging kang disumurupi mung bab baptis manut piwulangé Yohanes .
Anggoné wiwit memulang kalawan kendel ana ing papan pangibadah . Nanging bareng Priskila lan Akwila krungu , Apolos banjur diajak menyang omahé sarta diwènèhi katrangan kanthi cetha lan tliti bab Margining Allah .
Sarèhné Apolos kepéngin nyabrang menyang Akhaya , sadulur-sadulur tunggal pracaya ing Éfesus nuli nggawani layang kanggo para murid ing kono , supaya ditampa . Satekané ing Akhaya , marga saka sih-rahmaté Allah banjur dadi wong kang migunani banget tumrap para wong kang padha pracaya .
Awitdéné kanthi semangat anggoné mbantah wong-wong Yahudi ana ing ngarepé wong akèh sarta mbuktèkaké adhedhasar Kitab Suci , menawa Yésus iku Mésias .
Nalika Apolos isih ana ing Korintus , Paulus wus ndlajahi tanah-tanah pagunungan lan rawuh ing Éfesus . Ana ing kono panjenengané kepanggih karo murid sawatara .
Iku padha didangu mangkéné , " Punapa panjenengan sampun sami nampèni Roh Suci , nalika sami pitados ? " Nanging banjur padha matur , " Dèrèng , malah kula dèrèng naté sami mireng , bilih Roh Suci punika wonten . "
Paulus nuli ndangu , " Manawi makaten , panjenengan sami kabaptis nganggé baptisan punapa ? " Atur wangsulané , " Nganggé baptisanipun Yohanes . "
Pangandikané Paulus , " Baptisanipun Yohanes punika baptisan pamratobat , sarta panjenenganipun lajeng ngandika dhateng tiyang kathah , bilih kedah pitados dhateng ingkang rawuhipun kantun , inggih punika Yésus . "
Nalika padha krungu bab iku , banjur padha kabaptis ing asmané Yésus .
Lan nalika Paulus numpangi asta wong-wong mau , banjur padha katedhakan Roh Suci sarta padha wiwit guneman nganggo basa warna-warna tuwin padha medhar wangsit .
Wong-wong mau gunggungé kira-kira ana rolas .
Sajroning telung sasi , Paulus rawuh ing papan pangibadah lan memulang kanthi tatag ; sarana dhébatan mbudi-daya supaya padha kadunungan kayakinan bab Kratoning Allah .
Ananging bareng ana sawatara kang wangkot lan tetep ora gelem diyakinaké , malah ngala-ala Margining Pangéran ana ing ngarepé wong akèh , Paulus banjur nilar wong-wong mau , para muridé dipisah saka wong-wong kang wangkot iku , sarta ing saben dinané memulang ana ing papan pamulangané Tiranus .
Bab iki ditindakaké rong taun lawasé , satemah wong saisining propinsi Asia kabèh , wong Yahudi lan wong Yunani padha ngrungokaké pangandikané Gusti .
Lumantar Paulus , Allah ngawontenaké mukjijat-mukjijat kang ngédab-édabi ,
malah nganti kacu utawa lawon kang tau diagem déning Paulus ditumpangaké ing wong lara , temahan dadi lan warasé sarta roh-roh jahat padha metu .
Ana dhukun Yahudi sawatara kang mider-mider ing tanah kono , kang padha nyoba nyebut asmané Gusti Yésus tumrap wong kang kasurupan roh-roh jahat , kalawan ngucap , " Kowé daksupatani atas asmané Yésus , kang diwartakaké déning Paulus . "
Wong-wong kang nindakaké mangkono iku cacahé pitu , yaiku putrané pangareping imam Yahudi , kang asma Skéwa .
Nanging roh jahat iku mangsuli , " Kang asma Yésus iku aku wis wanuh , lan Paulus aku wis weruh , nanging kowé , sapa kowé iku ? "
Wong kang kasurupan roh jahat iku banjur nubruk marang wong-wong mau , padha kalah rosa , mulané kalah , temahan kalawan kawudan lan ketaton padha lumayu saka omahé wong iku .
Bab iku kasumurupan déning sakèhing wong ing Éfesus , wong Yahudi lan wong Yunani , temah kabèh padha wedi , sarta asmané Gusti Yésus dadi saya kondhang .
Akèh wong panunggalané kang wus padha pracaya , padha teka ana ing ngarepé wong akèh lan ngakoni panggawéné .
Uga akèh wong panunggalané kang wus tau nindakaké sihir , kang banjur nglumpukaké buku-bukuné lan diobong ana ing ngarepé wong akèh . Ajiné buku-buku iku ditaksir ana sèket èwu dhuwit pérak .
Marga saka mangkono iku , pangandikané Gusti saya sumebar lan saya gedhé wibawané .
Sawusé kelakon iku mau kabèh , déning panuntuné Roh , Paulus kagungan karsa arep tindak menyang Yérusalèm nglangkungi Makédonia lan Akhaya . Pangandikané , " Sawisé mrono aku iya kudu weruh Roma . "
Banjur utusan pembantuné loro , yaiku Timotius lan Érastus , kadhawuhan ndhisiki menyang Makédonia , déné panjenengané piyambak kantun ana ing Asia sawatara mangsa .
Nalika samana tuwuh kaributan gedhé marga saka Margining Pangéran .
Déné jalarané ana wong lanang tukang pérak jenengé Démétrius , kang panguripané gawé pepethan pérak tetironing kuilé Dèwi Artémis . Iku ngolèhaké kauntungan ora sathithik marang wong kang padha nunggal sapagawéan .
Wong-wong iku padha diklumpukaké dalah para tukang-tukangé kang tunggal sapagawéan sarta padha dituturi mangkéné , " Hé , para Sadulur , kowé kabèh padha sumurup , yèn kecukupan kita iku marga saka pagawéan iki !
Mangka saiki kowé padha sumurup lan krungu , yèn Paulus iki ora mung ana ing Éfesus baé , nanging uga mèh ana ing saindenging Asia , wus mbebujuk lan nasaraké wong pirang-pirang kalawan mratélakaké , yèn apa kang digarap déning tanganing manungsa iku dudu déwa .
Marga saka iku , ora mung pagawéan kita baé kang bakal ana sajroning bebaya dirèmèhaké déning wong , nanging uga kuilé Artémis , dèwi agung iku , bakal tanpa teges . Lan Artémis piyambak , Artémis kang disembah-sembah déning wong-wong sa-Asia kabèh lan wong sajagat kang wus maju , bakal sirna kaluhurané . "
Wong-wong mau bareng krungu kang mangkono iku banjur padha banget nepsuné , sarta padha nywara sora , " Kaluhurna Dèwi Artémis , sesembahané wong Éfesus ! "
Kaanan ing sakutha kabèh banjur dadi kisruh , wong-wong kabèh padha gumrudug menyang papan pagelaran-tontonan lan ngglandhang Gayus sarta Aristarkhus , sakaroné padha wong Makédonia , kang padha dadi kanca tindaké Paulus .
Bareng Paulus arep tindak menyang satengah-tengahing wong akèh iku , dipenggak déning para muridé .
Malah ana panggedhé sawatara kang asalé saka Asia , kang wis dadi mitrané Paulus , iku padha utusan ngèngetaké marang panjenengané , supaya aja tindak menyang papan pagelaran-tontonan .
Wong-wong kang padha nglumpuk ana ing papan iku padha bengok-bengok , ana kang nywara sora mangkéné , ana kang mangkono , sabab kaanané kumpulan iku kisruh ora karuwan , kang akèh malah padha ora sumurup apa preluné nglumpuk iku .
Banjur ana wong kang jenengé Alèksander kang dipurih maju déning wong-wong Yahudi . Wong iku tampa katrangan saka wong akèh bab apa kang kelakon , banjur kumlawé tangané , arep awèh katrangan minangka panjawab marang wong akèh .
Nanging bareng wong-wong padha ngerti , yèn iku wong Yahudi , banjur padha nywara sora bebarengan nganti suwéné kira-kira rong jam , " Kaluhurna Artémis , sesembahané wong Éfesus ! "
Nanging tumuli disirep déning panitraning kutha , pangucapé , " Hé , wong-wong Éfesus ! Sapa ta kang ora ngerti , yèn kutha Éfesus iku kang rumeksa marang kuilé Dèwi Artémis , kang mahaagung , sarta recané kang tumurun saka langit ?
Bab iku ora kena dibantah , mulané Sadulur kabèh , padha tenanga lan aja kesusu tumandang .
Déné mungguh wong-wong kang padha kokgawa mréné , iku ora ngrampog kuilé sesembahan kita sarta ora nyenyamah asmané .
Dadi menawa Démétrius lan tukang-tukangé duwé prakara karo sawenèhing wong , rak wus ana pangadilan lan ana gubernur , dadi karebèn padha gugat-gugatan ana ing kono .
Déné yèn ana bab liyané kang kokkarepaké , iku prayogané dirampungaké ana ing parepataning rakyat kang absah .
Amarga kita bakal padha nemu bebaya , yèn nganti ana pandakwa , menawa anggon kita ing dina iki padha gawé kaributan iki ; awit ora ana dhasaré kang kena kanggo mbeneraké anané kumpulan kang kisruh ora karu-karuwan iki . "
Kalawan pitutur mangkono iku anggoné mbubaraké kumpulaning rakyat mau .
Bareng kaributan wis sirep , Paulus tumuli nimbali para murid padha disantosakaké atiné lan sawisé pamitan banjur bidhal menyang Makédonia ;
ndlajahi wilayah kono sarta nyantosakaké atiné para sadulur tunggal pracaya ing kono kalawan pitutur akèh-akèh . Banjur rawuh ing tanah Yunani .
Sawusé telung sasi ana ing kono , panjenengané arep lelayaran menyang Siria . Nanging ing nalika iku , wong-wong Yahudi padha ngrancang arep nyédani panjenengané . Mulané banjur ngarsakaké kondur miyos Makédonia .
Tindaké didhèrèkaké déning Sopater anaké Pirus , wong ing Béréa , Aristarkhus lan Sekundus , sakaroné wong ing Tésalonika , Gayus saka Dèrbé , Timotius , lan wong loro saka Asia , yaiku Tikhikus lan Trofimus .
Nanging wong-wong iku padha mangkat dhisik lan ngentèni aku kabèh ana ing Troas .
Nanging sawusé riyaya Roti Tanpa Ragi , aku kabèh padha budhal lelayaran saka Filipi lan sajroné limang dina tekan Troas sarta ketemu karo sadulur-sadulur mau kabèh . Ana ing kono aku padha nginep pitung dina .
Nalika ing dina kapisan ing minggu iku , aku padha nglumpuk nyuwil-nyuwil roti . Paulus reraosan karo para sadulur tunggal pracaya ing kono , jalaran karsané arep bidhal ésuké . Anggoné ngandikan iku nganti tengah wengi .
Ing kamar ndhuwur kang padha dakanggo kumpulan iku , akèh lampuné .
Ing kono ana wong nom-noman jenengé Éutikhus , linggih ing cendhéla . Sarèhné Paulus suwé banget anggoné ngandikan , wong anom mau ora bisa nahan ngantuké , wasana kebacut turu , temahan tiba saka tingkat telu . Bareng digotong , wong mau wus mati .
Nanging Paulus banjur mandhap , ngrungkebi wong anom iku , dirangkul kalawan ngandika , " Aja padha kuwatir , wong iki isih urip . "
Bareng wangsul minggah , Paulus banjur nyuwil-nyuwil roti lan dhahar , isih ngandikan manèh nganti suwé , nganti mèh ésuk , banjur bidhal .
Déné wong-wong padha ngeteraké wong nom-noman kang wus urip mau mulih , temahan kabèh padha banget anggoné kalipur .
Aku padha ndhisiki nunggang kapal lan lelayaran menyang Asos . Ana ing kono anggonku bakal padha methuk Paulus , awit piwelingé mangkono , déné panjenengané piyambak ngarsakaké tindak miyos ing dharatan .
Bareng wis kepanggih karo aku kabèh ana ing Asos , banjur kadhèrèkaké menyang kapal , tumuli mbacutaké lelayaran menyang Mètiléné .
Sawusé bidhal saka kono , ésuké tekan sangarepé pulo Khios . Ing dina candhaké aku padha menyang Samos lan let sadina manèh tekan Milétus .
Paulus wus ngrancang ora bakal pinarak ing Éfesus supaya aja kesuwèn ana ing Asia . Sabab karsané ngénggalaké tindaké , supaya sabisa-bisa ing dina riyaya Péntakosta wis rawuh ing Yérusalèm .
Marga saka iku Paulus banjur utusan wong saka Milétus menyang Éfesus nimbali para pinituwané pasamuwan .
Satekané padha dingandikani mangkéné , " Kowé padha sumurup , kepriyé anggonku tetepungan karo kowé wiwit tekaku ana ing Asia iki ;
anggonku kalawan andhap-asor ngabdi marang Gusti . Sajroning pangabdi iku aku kerep banget ngetokaké eluh nganti crocosan sarta ngalami pangrantamé wong Yahudi pirang-pirang , kang arep matèni aku .
Sanadyan mangkono , aku ora tau nglirwakaké apa kang migunani tumrap kowé kabèh . Kabèh wus dakcaritakaké lan dakwulangaké marang kowé , ana ing sangarepé wong akèh utawa ana ing pakumpulan-pakumpulan ing omahmu ;
aku tansah ngyakinaké marang wong-wong Yahudi lan Yunani , supaya padha mratobat marang Allah sarta padha pracaya marang Gusti kita Yésus .
Nanging ing saikiné aku lelungan menyang Yérusalèm kayadéné tawanané Roh , aku ora ngerti apa kang bakal kelakon tumraping aku ana ing kana ,
kejaba kang diwedharaké déning Roh Suci marang aku ana ing saben kutha , yèn aku bakal kinunjara lan sinangsara .
Ananging aku sathithik baé ora mreduli marang nyawaku , angger aku bisa tekan garis pungkasaning lakuku lan ngrampungaké bubuhan kang kaparingaké marang aku déning Gusti Yésus , iya iku neksèni bab Injilé sih-rahmating Allah .
Apadéné saiki aku sumurup , yèn kowé bakal padha ora weruh aku manèh , kowé kabèh kang wis padha dakparani supaya dakwartani bab Kratoning Allah .
Mulané ing dina iki , aku pratéla marang kowé kalawan temen-temen , menawa aku resik , ora kalèpètan getihé sapa baé .
Sabab aku ora nglirwakaké ing bab martakaké sakèhing karsané Allah marang kowé .
Mulané awakmu sarta pepanthan kabèh padha reksanen , amarga kowé kang padha dipiji déning Roh Suci dadi pamong kang kakarsakaké ngengon pasamuwaning Allah kang kadarbé sarana rahé piyambak .
Aku sumurup , yèn saungkurku bakal ana asu ajag kang galak kang padha nekani kowé lan kang ora ngéman marang pepanthan mau .
Malah saka ing antaramu bakal ana wong kang padha muncul lan mulangaké prakara kang palsu , pamurihé supaya bisa nggèndèng para murid saka dalan kang bener tuwin banjur padha nganut marang wong-wong mau .
Mulané padha diwaspada lan padha diéling , yèn aku telung taun lawasé , anggonku rina-wengi ora kendhat-kendhat kalawan eluh mituturi marang kowé dhéwé-dhéwé .
Déné saiki kowé padha dakpasrahaké marang Gusti lan pangandikaning sih-rahmaté , kang kwasa mbangun kowé lan ngganjar marang kowé warisan kang katamtokaké tumrap wong kabèh kang wis kasucèkaké déning Panjenengané .
Pérak , emas utawa sandhangan , aku ora tau kepéngin , saka sapa baé .
Kowé dhéwé padha sumurup , yèn kalawan tanganku dhéwé anggonku nyambut-gawé , amrih bisané olèh apa kang dadi kabutuhanku sarta kabutuhané para kang padha mèlu aku .
Tumrap ing sadhéngah prakara aku wis awèh tuladha marang kowé , yèn wong padha kuwajiban nyambut-gawé mangkono kagawé mbiyantu wong-wong kang sèkèng sarta kudu éling marang pangandikané Gusti Yésus , sabab Panjenengané piyambak wis ngandika : Luwih begja wong wèwèh , katimbang karo nampani . "
Sawisé ngandika mangkono Paulus banjur jèngkèng lan ndedonga bebarengan karo wong-wong mau kabèh .
Wong kabèh padha nangis sesenggrukan lan banjur padha ngrangkul Paulus kalawan ngambungi bola-bali .
Kabèh padha susah , apa manèh marga ana pangandikané , yèn bakal padha ora sumurup marang pasuryané manèh . Nuli padha nguntapaké panjenengané menyang kapal .
Sawusé pepisahan karo wong-wong mau , aku banjur padha budhal terus ngener menyang Kos . Ésuké tekan Rodos lan saka kono aku nuli padha menyang Patara .
Ana ing kono olèh kapal , kang bakal menyang Fénisia . Aku padha nunggang kapal iku , nuli mangkat .
Sawisé mangkono ing sisih kiwa katon Siprus , nanging mung padha dakliwati baé sarta banjur terus lelayaran menyang Siria . Wasana tekan ing Tirus , jalaran momotaning kapal dibongkar ana ing kono .
Aku padha nemoni para murid sarta nginep ana ing kono pitung dina . Marga kawisik déning Roh , para murid mau padha nyaosi pamrayoga marang Paulus , supaya aja tindak menyang Yérusalèm .
Nanging bareng wis kliwat waktuné , aku banjur padha mangkat nerusaké laku . Para murid saanak-bojoné padha nguntapaké aku kabèh nganti tekan ing njaban kutha ; ana ing pesisir aku padha jèngkèng ndedonga .
Sawisé pamitan aku padha munggah ing kapal , déné wong-wong mau kabèh padha mulih menyang omahé dhéwé-dhéwé .
Saka Tirus aku padha menyang Ptolemais , nuli padha mentas mungkasi anggonku padha lelayaran . Aku banjur padha salaman karo para sadulur tunggal pracaya sarta nginep sadina ana ing panggonané wong-wong mau .
Ésuké aku padha mangkat saka kono lan banjur tekan Kaisaréa , njujug ing dalemé Filipus , juru-warta Injil , yaiku panunggalané wong pitu , kang kapilih ana ing Yérusalèm . Aku padha nginep ana ing kono .
Filipus iku kagungan putra èstri papat , isih prawan , kang padha ginanjar bisa medhar wangsit .
Sawusé lereb sawatara dina ana ing kono , ana nabi kang rawuh saka Yudéa , asmané Agabus .
Panjenengané manggihi aku kabèh , banjur mundhut paningseté Paulus , diagem nangsuli sampéyané lan astané piyambak kalawan ngandika , " Pangandikané Roh Suci , mangkéné : Kang duwé sabuk iki bakal kabanda mangkéné iki déning wong-wong Yahudi ing Yérusalèm sarta bakal kapasrahaké marang tangané bangsa-bangsa liya . "
Krungu kang mangkono iku , aku kabèh dalasan para murid ing panggonan kono banjur padha matur marang Paulus , supaya aja tindak menyang Yérusalèm .
Nanging Paulus maringi wangsulan mangkéné , " Yagéné kowé padha nangis lan gawé trenyuhing atiku ? Amarga aku wus rila , ora ngemungaké dibanda baé , malah sanadyan nganti dipatèni pisan ana ing Yérusalèm marga saka asmané Yésus . "
Sarèhné ora karsa ndhahar aturku kabèh , aku iya banjur mung sumarah sarta ngucap , " Karsané Pangéran muga kalampahan ! "
Bareng wis sawatara dina ana ing kutha Kaisaréa , aku nuli padha tata-tata banjur mangkat menyang Yérusalèm .
Para murid ing Kaisaréa iya ana sawatara kang padha mèlu ngeteraké aku kabèh menyang omahé Manason , kang bakal padha dakpondhoki . Wong iku saka Siprus , kang wis suwé anggoné dadi murid .
Nalika aku padha tekan Yérusalèm , sadulur tunggal pracaya kabèh padha nampa aku kalawan bungahing ati .
Ésuké Paulus tindak bebarengan karo aku kabèh menyang dalemé Yakobus ; para pinituwa kabèh wus padha ana ing kono .
Sawusé salaman , Paulus banjur nyariosaké kanthi rinci apa kang wis katindakaké déning Allah ana ing antarané bangsa-bangsa liya sarana paladosané .
Krungu kang mangkono iku , kabèh padha ngluhuraké Allah . Banjur padha matur marang Paulus , " Sadhèrèk , panjenengan nguningani , bilih tiyang Yahudi éwon cacahipun ingkang sampun sami pitados saha sami sregep anggènipun netepi angger-angger .
Ananging tiyang-tiyang wau sami mireng pawartos bab panjenengan mulang dhateng tiyang Yahudi sadaya , ingkang sami manggèn ing satengahing bangsa-bangsa sanès , supados sami nilar angger-anggeripun Musa , sami panjenengan awisi sampun ngantos netaki anak-anakipun tuwin manut tata-cara kita .
Mila lajeng kadospundi sapunika ? Tetiyang punika tamtu sami badhé mireng bilih panjenengan sampun rawuh mriki .
Awit saking punika , sumangga kula aturi nindakaken ingkang kula aturaken punika : Ing antawis kita wonten tiyang sekawan ingkang sami gadhah nadar .
Panjenengan kula aturi ngajak tetiyang wau sesarengan nindakaken tata-cara sesuci , sarta kula aturi nyanggi wragadipun , supados sami saged cukur rambut . Margi saking makaten , tiyang sami badhé saged sumerep , bilih pawartos sadaya bab panjenengan ingkang sami dipun pireng punika mboten nyata babar pisan , saha bilih panjenengan lestantun netepi angger-anggering Torèt .
Wondéné bangsa-bangsa sanès , ingkang sampun sami pitados , punika sampun sami kula kintuni serat , ingkang isi putusan kita , inggih punika : bilih kedah sami nyirik tetedhan sesajèning brahala , rah , daginging kéwan ingkang pejah karana mboten kasembelèh , punapa déné lampah jina . "
Ing dina candhaké Paulus banjur ngajak wong-wong mau lan sawusé sesuci bebarengan , nuli padha lumebu ing Padaleman Suci . Ing kono Paulus mratélakaké , kapan pundhaté dina pasucèn iku , yaiku samangsa kurban tumrapé wong-wong mau kacaosaké .
Nalika ngarepaké pundhaté pitung dinané , wong-wong Yahudi kang teka saka Asia padha weruh Paulus ana ing Padaleman Suci , banjur ngojok-ojoki rakyat lan nangkep panjenengané ,
karo nywara sora , " Hé , wong-wong Israèl , tulung ! Iki wongé kang ana ing ngendi-endi mulang marang wong-wong supaya nglawan bangsa kita lan angger-anggering Torèt sarta panggonan iki ! Lan saikiné malah ngajak wong-wong Yunani lumebu ing Padaleman Suci sarta najisaké panggonan suci iki ! "
Amarga sadurungé padha sumurup Trofimus wong Éfesus bebarengan karo Paulus ana ing kutha lan ngira , yèn diajak Paulus lumebu ing Padaleman Suci .
Wong sakutha kabèh padha ribut , wong akèh padha teka kumrubut lan banjur nangkep Paulus , disèrèt metu saka Padaleman Suci sarta sanalika iku uga lawanging Padaleman Suci padha ditutup .
Nalika wong-wong mau padha ngrancang arep nyédani panjenengané , panggedhéning wadya-bala mireng kabar , yèn wong sakutha Yérusalèm padha ribut .
Wong iku banjur ngajak wadya-balané dalasan opsir-opsiré marani wong akèh mau . Bareng wong-wong padha nyumurupi rawuhing panggedhé sawadya-balané iku , banjur lèrèn anggoné nggebugi Paulus .
Panggedhé mau nyelaki Paulus , banjur nangkep sarta mbanda nganggo ranté rangkep loro , tuwin ndangu sapa panjenengané iku lan apa kang ditindakaké .
Nanging wong akèh iku ana kang nywara sora mangkéné , ana kang mangkono . Marga saka ributé wong , panggedhé mau ora bisa ngretos apa kang sabeneré kelakon , mulané banjur dhawuh nggawa Paulus menyang bètèng .
Bareng tekan undhak-undhakan , Paulus kapeksa digotong déning para prajurit , marga saka akèhé wong kang ngebyuk sek-sekan .
Rakyat kabèh gumrudug nututi karo nywara-sora , " Kasingkirna tiyang punika ! "
Nalika Paulus arep digawa lumebu menyang bètèng , panjenengané matur marang panggedhéning prajurit mau , " Punapa kula kepareng matur dhateng panjenengan ? " Paring wangsulané , " Kowé kok bisa basa Yunani !
Dadi kowé iku dudu wong Mesir , kang durung suwé iki nuwuhaké pambrontakan lan mimpin para wong kang gawé rerusuh lan nggawa gegaman patang èwu cacahé , menyang ara-ara-samun ? "
Atur wangsulané Paulus , " Kula punika tiyang Yahudi , saking Tarsus , warga kitha ingkang misuwur ing Kilikia . Kula nyuwun kalilana wicanten dhateng tiyang kathah punika . "
Bareng Paulus wis dililani déning panggedhéning prajurit iku , banjur jumeneng ana ing undhak-undhakan , tumuli kumlawé astané murih tenangé wong akèh mau . Bareng wis padha tenang , panjenengané banjur ngandika nganggo basa Ibrani mangkéné :
" Sadhèrèk-sadhèrèk saha Bapak-bapak , sumangga sapunika sami kula aturi midhangetaken panjawab kula dhateng panjenengan . "
Nalika wong akèh krungu anggoné ngandika ngagem basa Ibrani , saya mundhak tenangé . Panjenengané banjur ngandika ,
" Kula punika tiyang Yahudi , kalairan Tarsus ing tanah Kilikia , nanging ageng kula wonten ing kitha ngriki , kadhidhik kalayan tliti déning Gamalièl ing bab netepi angger-anggeripun para leluhur kita , satemah kula lajeng dados tiyang ingkang mempeng ing pangabekti dhateng Allah , kados panjenengan sadaya punika .
Punapadéné tiyang-tiyang ingkang sami nganut Margining Pangéran punika , sami kula kuya-kuya ngantos pejah ; jaler-èstri sami kula tangkepi tuwin kula lebetaken dhateng pakunjaran .
Menggah prakawis punika panjenenganipun Imam Agung saha Pradataning Pinisepuh sapepakipun sami saged paring paseksi , kula inggih kaparingan serat-serat kanggé para Sadhèrèk ing Damsyik , lajeng késah mrika badhé nangkepi tiyang-tiyang ing ngriku , ingkang sami nganut Margining Pangéran wau , badhé kula bekta dhateng Yérusalèm supados sami kaukum .
Nanging sareng lampah kula sampun celak Damsyik , ing wanci siang , dumadakan wonten cahya ingkang tumlorong saking langit nglimputi kula .
Kula lajeng dhawah ing siti saha mireng swanten ingkang ngandika dhateng kula makaten : Saulus , Saulus , yagéné sira nganiaya marang Ingsun ?
Atur wangsulan kula : Paduka punika sinten , Gusti ? Pangandikanipun : Ingsun iki Yésus saka Nasarèt , kang sira kuya-kuya .
Tiyang-tiyang ingkang sami sesarengan kaliyan kula , inggih sumerep cahya wau , nanging swantening Panjenenganipun ingkang ngandika dhateng kula , sami mboten mireng .
Kula lajeng munjuk : Gusti , punapa ingkang kedah kawula lampahi ? Paring wangsulanipun Gusti dhateng kula : Ngadega , mangkata menyang Dhamsyik . Ana ing kana sira bakal diparingi sumurup , apa kang kudu sira tindakaké .
Sarèhning kula mboten saged ningali , jalaran saking kénging cahya ingkang mblerengi mripat wau , mila kanca-kanca ingkang tunggil lampah kaliyan kula lajeng nyepeng tangan kula , kula katuntun dhateng Damsyik .
Ing ngriku wonten tiyang nama Ananias , tiyang ingkang netepi angger-anggering Torèt saha kaseksènan saé wonten ing satengahing tiyang Yahudi sadaya ing ngriku .
Tiyang punika dhateng , saha ngadeg ing sacelak kula tuwin wicanten : Saulus , sadulurku , kowé bisaa ndeleng manèh ! Sanalika punika ugi kula saged ningali malih saha sumerep piyambakipun .
Ananias lajeng wicanten : Allahé leluhur kita wus netepaké kowé supaya nyumurupi karsané , nyumurupi Kang Bener sarta krungu swara kang miyos saka ing lésané .
Sabab kowé pinasthi dadi seksining Panjenengané ana ing ngarepé wong kabèh ing bab samubarang kang wus kokdeleng lan kokrungu .
Lan saiki kepriyé , déné kowé isih mangu-mangu ? Ngadega , lan kabaptisa sarta dosamu karesikana kalawan nyebut asmané Gusti !
Sasampunipun makaten , kula lajeng wangsul dhateng Yérusalèm lan nalika kula saweg ndedonga wonten ing Padaleman Suci , roh kula linimputan ing pangwaosipun Allah .
Kula ningali Panjenenganipun , ingkang lajeng ngandika dhateng kula : Diénggal , mangkata saka Yérusalèm , amarga wong-wong ora bakal nampa paseksinira bab Ingsun .
Atur wangsulan kula : Gusti , tiyang-tiyang punika sami sumerep , bilih kawula punika ingkang ndhatengi papan-papan pangibadah saha ingkang nglebetaken tiyang-tiyang ingkang sami pitados dhateng Paduka dhateng pakunjaran sarta ingkang mecuti tiyang-tiyang wau .
Salajengipun nalika rahipun Stéfanus , seksi Paduka , kawutahaken , kawula wonten ing ngriku , saha kawula ngrujuki pandamel punika , punapa déné kawula nengga panganggénipun tiyang-tiyang ingkang sami mejahi .
Nanging pangandikanipun Gusti dhateng kula : Mangkata , sabab Ingsun bakal ngutus sira menyang panggonané bangsa-bangsa liya kang adoh saka kéné . "
Sawusé wong akèh padha ngrungokaké Paulus nganti tekan pangandikané kang mangkono iku , banjur wiwit nywara sora , " Wong iku kasirnakna baé saka bumi , ora pantes urip ! "
Wong-wong mau terus baé anggoné bengok-bengok karo nguncalaké jubahé sarta nyawur-nyawuraké lebu mandhuwur ,
mulané panggedhéning prajurit banjur dhawuh nglebokaké Paulus menyang bètèng sarta mriksa lan mecuti panjenengané , supaya bisa kasumurupan apa sababé déné wong-wong iku padha bengok-bengok mangkono ing bab panjenengané .
Nanging nalika Paulus diprenahaké arep dipecuti , panjenengané banjur ngandika marang opsir kang nglakoni wajib , " Punapa panjenengan dipun parengaken mecuti warganagari Roma , punapa malih tanpa dipun adili ? "
Krungu katrangan mangkono iku , opsir mau banjur lapur marang panggedhéning prajurit , aturé , " Punapa ingkang badhé panjenengan tindakaken ? Tiyang punika warganagari Roma ? "
Panggedhéning prajurit banjur murugi Paulus lan ndangu , " Kandhaa , apa bener kowé iku warganagari Roma ? " Atur wangsulané Paulus , " Inggih . "
Panggedhéné prajurit banjur ngandika manèh , " Anggonku dadi warganagari Roma iku sarana tuku kalawan rega larang . " Paulus mangsuli , " Nanging kula gadhah wewenang punika wiwit lair mila . "
Wasana wong-wong kang kuwajiban mecuti nuli énggal-énggal mundur . Déné panggedhéné prajurit iku bareng ngerti yèn Paulus iku wong Roma , iya wedi , mangka panjenengané kang dhawuh mbanda .
Éwasamono panggedhéné prajurit mau kepéngin nguningani kalawan tliti apa kang dadi pandakwané wong-wong Yahudi marang Paulus . Mulané ésuké dhawuh nimbali Paulus saka pakunjaran lan dhawuh , supaya pangarepé imam lan Pradata Agama nglumpuk . Banjur dhawuh ngirid Paulus saka bètèng diladèkaké marang ngarsané Pradata mau .
Paulus banjur mandeng para warganing Pradata Agama sarta matur , " Para Sadhèrèk , ngantos dumugi dinten punika kula tetep gesang kalayan raosing manah ingkang resik wonten ing ngarsanipun Allah . "
Nanging Imam Agung Ananias dhawuh marang wong-wong kang padha ngadeg cedhak Paulus , supaya napuk tutuké Paulus .
Paulus nuli mangsuli , aturé , " Allah badhé napuk panjenengan , hé , témbok ingkang kalabur pethak . Panjenengan lenggah wonten ing ngriki badhé ngadili kula miturut angger-anggering Torèt , nanging panjenengan piyambak nerak angger-anggering Torèt , jalaran dhawuh napuk kula . "
Wong-wong kang padha ana ing kono ngucap , " Kowé iku nyenyamah marang Imam Agungé Allah ! "
Paring wangsulané Paulus , " O , para Sadhèrèk , kula mboten mangertos bilih panjenenganipun punika Imam Agung . Pancèn wonten seratan makaten : Sira aja ngucapaké tembung ala marang panggedhéning bangsamu ! "
Sarèhné panjenengané pirsa , yèn ing antarané Pradata iku ana kang kalebu golonganing wong Saduki lan ana kang kalebu golonganing wong Farisi , mulané banjur nywanten sora ana ing ngarsaning Pradata Agama , " Para Sadhèrèk , kula punika tiyang Farisi ; kula dipun ladosaken dhateng ngarsanipun Pradata punika , jalaran kula ngajeng-ajeng dhateng tanginipun tiyang pejah . "
Bareng panjenengané ngandika mangkono , wong-wong Farisi lan wong-wong Saduki padha padu satemah wong akèh banjur pecah dadi rong golongan .
Amarga wong Saduki iku padha nganggep , yèn patangèn iku ora ana lan iya ora ana malaékat utawa roh , balik wong Farisi nganggep loro-loroné .
Mulané banjur dadi ribut banget . Ana ahli Torèt sawatara saka golongan Farisi kang maju sarta mbantah kalawan keras ujaré , " Tumrap kula , tiyang punika mboten gadhah kalepatan ! Mbokmanawi wonten roh utawi malaékat ingkang sampun ngandikani piyambakipun . "
Temahan kaanan ing kono saya kisruh banget . Panggedhéning prajurit kuwatir , menawa Paulus nganti dipothèng-pothèng déning wong-wong mau , mulané nuli dhawuh marang prajurit-prajurit , supaya padha mudhun ngrebut Paulus saka satengahing wong akèh lan digawa menyang bètèng .
Benginé Gusti rawuh jumeneng ana ing sandhingé lan ngandika marang panjenengané , " Sing teteg atinira , sabab kayadéné anggonira kalawan kendel neksèni Ingsun ana ing Yérusalèm , mangkono uga sira iya prelu neksèni ana ing Roma . "
Bareng wus raina wong-wong Yahudi nganakaké komplotan lan sumpah kalawan nyupatani awaké dhéwé , ora bakal mangan utawa ngombé sadurungé nyédani Paulus .
Komplotan iku gunggungé patang puluh luwih .
Wong-wong mau padha nemoni para pangareping imam lan para pinituwané bangsa Yahudi lan pratéla , " Kula sampun sami sumpah kalayan nyupaosi badan kula piyambak , mboten badhé nedha utawi ngombé sadèrèngipun mejahi Paulus .
Awit saking punika mugi panjenengan sadaya sesarengan kaliyan Pradata Agami karsa ngaturi rembag dhateng pangagenging prajurit supados ngladosaken Paulus dhateng ngarsa panjenengan malih , kados-kados panjenengan badhé mriksa prakawisipun ingkang langkung tliti . Déné kula sadaya mangké sampun sami mirantos badhé mejahi piyambakipun sadèrèngipun dumugi ing ngarsa panjenengan . "
Nanging keponakané Paulus , yaiku putrané sadhèrèké putri , krungu bab rancangan cegatan iku lan banjur menyang bètèng . Bareng wus diparengaké mlebu , nuli matur bab mau marang Paulus .
Paulus tumuli ngaturi sawijining opsir lan matur , " Nèm-nèman punika kula aturi nyowanaken dhateng ngarsaning pangagengipun prajurit , jalaran wonten prakawis ingkang prelu dipun uningakaken ing panjenenganipun . "
Opsir iku banjur nyowanaké wong anom iku menyang ngarsané panggedhéning prajurit lan matur , " Kula dipun undang Paulus , tahanan punika , dipun tedhani tulung supados nyowanaken laré anèm punika dhateng ngarsa panjenengan , awit wonten bab ingkang prelu dipun aturaken dhateng panjenengan . "
Panggedhéning prajurit mau banjur nganthi wong anom mau diajak miyambak , nuli didangu , " Apa kang arep koklapuraké marang aku ? "
Wangsulané , " Tiyang-tiyang Yahudi sampun sami sarujuk badhé nyuwun dhateng panjenengan , supados bénjing-énjing panjenengan ngladosaken Paulus malih dhateng ngarsaning Pradata Agami , kados-kados Pradata wau kepéngin angsal katrangan ingkang langkung tliti saking piyambakipun .
Nanging panjenengan sampun ngantos midhangetaken tiyang-tiyang wau , amargi wonten panunggilanipun ingkang cacahipun langkung saking kawan dasa , ingkang sampun mirantos badhé nyegat . Tiyang-tiyang wau sampun sami sumpah kalayan nyupaosi badanipun piyambak mboten badhé nedha saha ngombé sadèrèngipun mejahi Paulus . Sapunika sampun sami siyaga , kantun ngentosi putusan panjenengan . "
Panggedhéné prajurit banjur dhawuh marang wong anom mau supaya mulih kalawan dingandikani mangkéné , " Kowé aja kandha-kandha marang sapa-sapa , yèn kowé wus nglapuraké bab iki marang aku . "
Sawisé mangkono panggedhéné prajurit mau banjur nimbali opsir loro sarta didhawuhi mangkéné , " Siyagakna prajurit rong atus kang bakal menyang Kaisaréa karo prajurit jaranan pitung puluh sarta prajurit kang sikep gegaman tumbak rong atus , kira-kira jam sanga bengi iki .
Cawisna uga kuldi tunggangan sawatara kanggo Paulus , lan supaya koksowanaké ing ngarsané Gubernur Féliks . "
Panggedhéné prajurit mau nuli damel serat , surasané mangkéné :
" Salam kula , Klaudius Lisias , katur ing ngarsanipun Gubernur Féliks ingkang minulya .
Tiyang punika dipun tangkep déning tiyang-tiyang Yahudi . Sareng badhé dipun pejahi , kula lajeng dhateng kalayan mbekta wadya-bala prelu menggak saha ngluwari piyambakipun , awit kula mireng , bilih tiyang punika warganagari Roma .
Amrih sagedipun nyumerepi punapa sabab-sababing pandakwanipun dhateng tiyang wau , lajeng kula ladosaken dhateng Pradataning Agaminipun .
Tumrap kula lajeng sampun cetha , bilih pandakwanipun punika gegayutan kaliyan angger-anggering Torètipun tiyang-tiyang wau , namung kémawon mboten wonten pandakwa ingkang njalari kénging paukuman pejah utawi kedah kalebetaken ing pakunjaran .
Salajengipun kula tampi palapuran , bilih wonten komplotan ingkang badhé mejahi tiyang wau . Awit saking punika kula lajeng énggal-énggal kèngkènan nyowanaken dhateng ngarsa panjenengan . Wondéné para ingkang sami ndakwa sampun sami kula kèn , supados sami ngajengaken prakawis punika dhateng panjenengan . "
Para prajurit banjur padha nindakaké kaya kang kadhawuhaké . Ing bengi iku uga , Paulus digawa menyang Antipatris .
Ésuké para prajurit jaranan padha dikon mbacutaké lakuné karo Paulus , déné liyané padha bali menyang bètèng .
Satekané ing Kaisaréa , para prajurit jaranan ngaturaké layangé lan masrahaké Paulus marang Gubernur .
Bareng wus maos layang mau , Gubernur nuli ndangu marang Paulus , asalé saka propinsi ngendi . Bareng mireng , yèn Paulus saka Kilikia ,
banjur ngandika , " Aku bakal mriksa prakaramu , yèn wong kang padha ndakwa marang kowé wus teka ing kéné . " Banjur dhawuh , supaya Paulus ditahan ana ing kratoné Hérodès .
Bareng wus limang dina Imam Agung Ananias rawuh bebarengan karo pinituwa sawatara lan pengacara , jenengé Tertulus . Wong-wong mau padha sowan ing ngarsané Gubernur sarta ngaturaké pandakwané tumrap Paulus .
Paulus ditimbali maju , déné Tertulus banjur wiwit ngaturaké panggugaté , unjuké , " Féliks ingkang minulya , margi saking pambudi-daya panjenengan kula sadaya tansah ngraosaken karaharjan saha jalaran saking kawicaksanan panjenengan , kathah sanget éwah-éwahan saé ingkang tumindak tumrap bangsa punika .
Bab punika sadaya wontena ing pundi kémawon tansah kula tampi kalayan agenging panuwun .
Nanging supados sampun ngantos kadangon anggèn kula ngribedi dhateng panjenengan , kula nyuwun , mugi panjenengan karsa midhangetaken atur kula sakedhap kémawon kalayan panggalih panjenengan ingkang sampun misuwur lubèripun punika .
Menggahing kula sadaya sampun tetéla , bilih tiyang punika dados penyakit pès , tiyang ingkang damel kisruh wonten ing satengahing tiyang Yahudi sajagat , saha bilih tiyang punika salah setunggaling pangajengipun aliran Nasrani .
Malah sampun nyobi ngrisak kasucèning Padaleman Suci . Awit saking punika lajeng kula tangkep saha badhé kula adili manut angger-anggering Torèt kula .
Nanging pangagenging prajurit Lisias lajeng rawuh mambengi saha ngrebat piyambakipun kanthi roda-peksa ,
sarta dhawuh , supados sadaya tiyang ingkang ndakwa sami sowan ing ngarsa panjenengan . Manawi panjenengan mriksa piyambak , tamtu badhé nguningani sadaya prakawis ingkang kula gigataken punika . "
Lan wong-wong Yahudi iya padha nyarujuki pandakwa iku lan matur , yèn iya pancèn mangkono .
Gubernur banjur paring sasmita marang Paulus , yèn wis diparengaké ngaturaké panjawab . Paulus banjur matur , " Kula sumerep , bilih sampun mataun-taun anggèn panjenengan ngasta pangadilan tumrap bangsa punika . Pramila tanpa raos mangu-mangu anggèn kula badhé ngaturaken panjawab tumrap prakawis punika wonten ing ngarsa panjenengan :
Panjenengan saged nguningani , bilih mboten langkung saking kalih welas dinten kapengker punika anggèn kula dhateng Yérusalèm prelu nindakaken pangibadah .
Mboten naté wonten tiyang ingkang nyumerepi kula saweg dredah utawi damel kaributan , dadosa wonten ing Padaleman Suci , utawi ing papan pangibadah , mekaten ugi wonten ing panggènan sanès ing salebeting kitha punika .
Tiyang-tiyang punika mboten saged mbuktèkaken wonten ing ngarsa panjenengan , punapa ingkang sapunika kagigataken tumrap kula punika .
Namung kémawon kula ngakeni wonten ing ngarsa panjenengan , bilih kula ngabekti dhateng Allahipun leluhur kula sadaya kalayan nganut Margining Pangéran punika , inggih punika Margi ingkang déning tiyang-tiyang wau dipun wastani aliran . Kula ngugemi sadaya ingkang kaserat ing angger-anggering Torèt saha ing kitabipun para nabi .
Kula gadhah pangajeng-ajeng dhateng Allah , sami kaliyan tiyang-tiyang punika , bilih badhé wonten patangènipun tiyang pejah , tiyang ingkang mursid utawi tiyang mursal .
Awit saking punika kula tansah ngudi gesang kalayan raosing manah ingkang murni wonten ing ngarsaning Allah saha wonten ing ngajenging manungsa .
Sareng sampun sawatawis taun dangunipun , kula wangsul dhateng Yérusalèm prelu badhé nyukani bantuan dhateng bangsa kula saha caos pisungsung .
Nalika kula saweg nindakaken punika sadaya , wonten tiyang Yahudi sawatawis ingkang dhateng saking Asia , sami pinanggih kula wonten ing Padaleman Suci sasampunipun kula nucèkaken badan kula , mboten kaliyan tiyang kathah utawi mboten nuwuhaken kaributan .
Inggih tiyang-tiyang punika ingkang pancènipun kedah sowan ing ngarsa panjenengan saha ngajengaken panggigat , manawi gadhah prakawis kaliyan kula .
Éwasemanten , tiyang-tiyang ingkang sapunika wonten ing ngriki punika kajengipun sami munjuk , piawon punapa ingkang pinanggih wonten ing kula , nalika kula wonten ing ngarsaning Pradata Agami .
Punapa mbokmanawi namung margi saking pangucap kula , nalika kula ngadeg wonten ing satengahing tiyang-tiyang wau , inggih punika : Margi saking bab patangènipun tiyang-tiyang pejah , kula ing dinten punika dipun ladosaken wonten ing ngarsa panjenengan . "
Nanging Féliks , kang wus nguningani temenan bab Margining Pangéran , karsané ngundur prakara iku , pangandikané , " Yèn panggedhéné prajurit Lisias wus mréné , aku bakal mutus prakaramu . "
Banjur dhawuh marang opsir , supaya Paulus tetep ditahan , nanging kanthi kalonggaran , sarta para mitrané kang padha ngladèni , aja dipenggak .
Let sawatara dina Féliks rawuh karo garwané , Drusila , putri Yahudi , banjur dhawuh nimbali Paulus sarta nuli midhangetaké katrangané bab pracaya marang Yésus Kristus .
Nanging nalika Paulus matur bab kayektèn , bab ngendhalèni dhiri , lan bab pangadilan kang bakal kelakon , Féliks banjur rumaos ajrih , nuli ngandika , " Cukup saméné baé dhisik , saiki mundura ; bésuk yèn aku pinuju sela , kowé bakal daktimbali manèh . "
Karodéné panjenengané ngajeng-ajeng nampi dhuwit saka Paulus , mulané kerep ditimbali diajak ngandikan .
Nanging bareng wus ganep rong taun , Féliks digentosi Pèrkius Féstus lan kanggo nyenengaké atiné wong Yahudi , Féliks nglestarèkaké Paulus katahan ana ing pakunjaran .
Telung dina sawisé rawuh ing propinsi iku , Féstus banjur tindak saka Kaisaréa menyang Yérusalèm .
Para pangareping imam lan wong-wong Yahudi kang kajèn kéringan padha sowan lan ngaturaké pandakwa mungguhing Paulus ,
sarta nyuwun kamirahan , kang gawé ruginé Paulus , yaiku supaya Paulus didhawuhi menyang Yérusalèm . Sabab wong-wong mau padha ngrancang arep nyédani panjenengané ana ing dalan .
Nanging Féstus paring wangsulan , menawa Paulus tetep ditahan ana ing Kaisaréa , déné panjenengané piyambak bakal énggal-énggal kondur mrana .
Pangandikané , " Mulané wong-wong panunggalanmu kang padha nyekel pangwasa supaya padha mrana bebarengan karo aku lan ngajokaké pandakwané , menawa ana kaluputané . "
Féstus anggoné lereb ana ing Yérusalèm ora luwih saka wolu utawa sapuluh dina , banjur kondur menyang Kaisaréa . Ésuké panjenengané nggelar pangadilan lan dhawuh ngladosaké Paulus .
Bareng Paulus wus disowanaké , wong Yahudi kabèh kang teka saka Yérusalèm padha ngadeg ngepung lan ngaturaké gugatan akèh kang abot tumrap panjenengané , tanpa bisa mbuktèkaké .
Kosok-baliné Paulus ngaturaké panjawab mangkéné , " Kula sakedhik kémawon mboten lepat , dadosa tumrap angger-anggering Torètipun tiyang Yahudi , punapadéné Padaleman Suci utawi dhateng Kaisar . "
Éwadéné sarèhné Féstus karsa nglegani atiné wong Yahudi , nuli maringi wangsulan marang Paulus , pangandikané , " Apa kowé saguh menyang Yérusalèm , supaya diadili ana ing kana ana ing ngarepku bab prakara iki ? "
Nanging Paulus matur , " Sapunika kula wonten ing ngarsaning pangadilanipun Kaisar , kula kedah dipun adili wonten ing ngriki . Kadosdéné ingkang sampun panjenengan uningani saèstu , sakedhik kémawon kula mboten damel kalepatan dhateng tiyang Yahudi .
Dados , manawi kula saèstu lepat lan nindakaken piawon ingkang pantes kaukum pejah , kula éklas pejah , nanging manawi punapa ingkang kagigataken tumrap kula punika kabuktèn mboten leres , mboten wonten tiyang ingkang wenang masrahaken kula dhateng tiyang-tiyang punika minangka kamirahan . Kula nyuwun minggah bandhing dhateng Kaisar ! "
Bareng wus karembag karo para anggotaning pangadilan , Féstus banjur ngandika , " Kowé nyuwun munggah bandhing marang Kaisar , yèn mangkono kowé kudu sowan ing ngarsané Kaisar . "
Let sawatara dina , Raja Agripa karo Bèrniké rawuh ing Kaisaréa minangka pakurmatan marang Féstus .
Sarèhné lereb ana ing kono sawatara dina , Féstus nyariyosaké prakarané Paulus marang Raja , aturé , " Ing ngriki wonten tiyang tahanan tilaranipun Féliks .
Kala kula wonten ing Yérusalèm , para pangajenging imam saha para pinisepuhipun tiyang Yahudi sami nggigat tiyang wau , saha nyuwun supados tiyang punika dipun ukum .
Kula mangsuli , bilih tiyang Roma mboten gadhah adat masrahaken dakwa , sadèrèngipun dipun aben-ajengaken kaliyan ingkang sami ndakwa saha dipun lilani ngaturaken panjawab tumrap gigatanipun .
Pramila tiyang-tiyang wau lajeng sami tumut mriki sesarengan kaliyan kula . Énjingipun kula lajeng ngawontenaken parepatan pangadilan saha akèn ngladosaken tiyang punika .
Nanging sareng tiyang-tiyang ingkang sami nggigat ngadeg ngupengi tiyang wau , sami mboten ngajengaken gigatan bab pandamel awon , kados panginten kula .
Tiyang-tiyang wau namung sami padudon bab-bab ingkang gegayutan kaliyan agaminipun saha wonten tiyang nama Yésus ingkang sampun pejah , mangka Paulus mratélakaken kanthi yakin , bilih Yésus wau gesang .
Sarèhning kula ajrih anggèn kula mriksa prakawis ingkang kados makaten punika , kula lajeng naros piyambakipun , punapa purun dhateng Yérusalèm , supados prakawisipun dipun adili wonten ing ngrika .
Nanging Paulus minggah bandhing . Pramila nyuwun , supados lestantun dipun tahan , ngantos prakawisipun kaputus déning Kaisar . Milanipun lajeng kula préntahaken , supados tiyang punika lestantun katahan ngantos saged kula sowanaken dhateng ngarsanipun Kaisar . "
Agripa ngandika marang Féstus , " Kula kepéngin mirengaken panjawabipun tiyang punika piyambak . " Atur wangsulané Féstus , " Bénjing-énjing panjenengan badhé mindhangetaken . "
Ésuké Agripa lan Bèrniké padha rawuh kalayan sakèhing ubarampé upacara kaprabon sarta bareng wus lumebet ing gedhong pangadilan bebarengan karo para panggedhéning wadya-bala lan para panggedhé ing kono , Féstus banjur dhawuh , supaya Paulus disowanaké .
Féstus nuli ngandika , " Raja Agripa saha para priyagung ingkang sami lenggah ing ngriki sesarengan kaliyan kula sadaya . Sami kula aturi mirsani tiyang punika , ingkang dipun gigat déning tiyang Yahudi sadaya , wonten ing Yérusalèm saha wonten ing ngriki . Tiyang-tiyang sadaya sami ndhatengi kula saha sami pratéla kaliyan bengok-bengok , bilih tiyang punika mboten pantes gesang langkung dangu malih .
Nanging tumrap kula sampun cetha , bilih tiyang punika mboten nglampahi prekawis ingkang kénging kaukum pejah sarta sarèhning tiyang punika nyuwun minggah bandhing dhateng Kaisar , mila kula lajeng mutus badhé nyowanaken ing ngarsanipun Kaisar .
Namung kémawon mboten wonten alesan ingkang maton , ingkang kedah kula aturaken ing serat dhateng ngarsanipun Kaisar bab tiyang punika . Inggih jalaran saking punika mila lajeng kula ladosaken wonten ing ngarsa panjenengan sadaya , mirungganipun panjenengan Raja Agripa , supados sasampunipun kapriksa lajeng wontena ingkang saged kula serat .
Amargi pamanggih kula , mokal nyowanaken tiyang tahanan tanpa kinanthènan gigatan ingkang dipun ajengaken tumrap tiyang wau . "
Agripa tumuli ngandika marang Paulus , " Kowé wus kalilan ngaturaké panjawab . " Paulus banjur paring sasmita ngagem astané sarta ngaturaké panjawab mangkéné ,
" Dhuh , Raja Agripa , kawula rumaos tampi kabegjan , déné ing dinten punika kawula dipun parengaken ngaturaken panjawab wonten ing ngarsa panjenengan tumrap sadaya gigatanipun tiyang-tiyang Yahudi dhateng kula ,
punapa malih margi panjenengan nguningani saèstu bab adat utawi tata-cara tuwin padudonipun tiyang Yahudi . Awit saking punika kula keparenga nyuwun wonten ing ngarsa panjenengan , mugi karsa midhangetaken atur kula kalayan sabar .
Sadaya tiyang Yahudi sami nyumerepi gesang kula wiwit anèm , amargi wiwit wiwitan mila kula gesang wonten satengahing bangsa kula ing Yérusalèm .
Sampun dangu sanget anggènipun sami pitepangan kaliyan kula saha manawi purun , sami saged suka paseksi , bilih kula gesang kadosdéné tiyang Farisi manut golongan ingkang keras wonten ing salebeting agami kita .
Déné sapunika kula kedah ngadhep wonten ing ngarsaning pangadilan punika , jalaran kula ngajeng-ajeng dhateng kaleksananing prajanjian , ingkang dipun paringaken déning Allah dhateng para leluhur kita ,
saha ingkang dipun antos-antos déning taler kita kalih welas ing salebetipun sami nindakaken pangibadahipun rinten-dalu kaliyan tegen . Inggih margi saking pangajeng-ajeng punika , dhuh , Raja Agripa , kula dipun gigat déning tiyang-tiyang Yahudi .
Kadospundi , déné panjenengan sadaya manggalih mokal , bilih Allah nangèkaken tiyang pejah ?
Sanadyan kadospundia kémawon , kula piyambak naté nginten , bilih kula kedah tumindak keras nglawan asmanipun Yésus saking Nasarèt .
Bab punika kawula tindakaken ugi wonten ing Yérusalèm . Kula mboten namung nglebetaken para suci kémawon dhateng pakunjaran , nanging sasampunipun kula tampi pangwaos saking para pangajenging imam , kula inggih nyarujuki , bilih tiyang-tiyang punika sami kaukum pejah .
Wonten ing papan-papan pangibadah , kula asring nganiyaya tiyang-tiyang wau , saha sami kula peksa supados sami nyélaki kapitadosanipun , punapadéné margi saking sanget muntabing manah kula , tiyang-tiyang wau sami kawula oyak-oyak , malah ngantos dumugi nagari-nagari manca . "
" Lan ing salebeting kawontenan ingkang makaten punika , nalika kula kanthi kebak pangwaos sarta mundhi dhawuhipun para pangajenging imam , lumampah dhateng Damsyik ,
dumadakan , dhuh , Raja Agripa , ing wanci siang , wonten ing tengah margi kula sumerep cahya ingkang nglangkungi padhanging surya , tumurun saking langit ingkang lajeng nglimputi kula saha kanca-kanca ingkang sareng kula .
Kula sadaya nunten sami rebah ing siti , tuwin lajeng mireng swanten ingkang ngandikani kula mawi basa Ibrani : Saulus , Saulus , yagéné sira nganiaya Ingsun ? Rekasa tumraping sira nglawan marang Kang ngwasani sira .
Kula tumunten munjuk : Paduka punika sinten , Gusti ? Paring wangsulanipun Gusti : Ingsun iki Yésus kang sira aniyaya .
Nanging saiki tangia lan ngadega . Ingsun ngatingal marang sira iku prelu netepaké sira dadi paladèn sarta seksi tumrap samubarang kabèh kang wus sira deleng saka Ingsun lan kang bakal Ingsun katingalaké marang sira ing tembé .
Sira bakal Ingsun sengker saka bangsa iki tuwin bangsa-bangsa liyané , sarta sira bakal Ingsun utus marani bangsa-bangsa iku ,
supaya ngelèkaké mripaté , satemah banjur padha ninggal pepeteng , marani pepadhang sarta uwal saka ing pangwasaning Iblis lan ngungsi marang Allah , karebèn padha olèh pangapuraning dosa marga saka pracaya marang Ingsun , apadéné banjur tampa warisan ana ing satengahé para kang wus kasucèkaké .
Awit saking punika , dhuh , Raja Agripa , kula mboten naté mboten mbangun miturut dhateng wahyu saking swarga punika .
Nanging ing sakawit kula martosaken dhateng tiyang-tiyang Yahudi ing Damsyik , ing Yérusalèm saha ing tanah Yudéa sadaya , tuwin ugi dhateng bangsa-bangsa sanès , bilih kedah sami mratobat lan ngabekti dhumateng Allah , punapadéné lajeng nglampahi pandamel-pandamel ingkang laras kaliyan pamratobat wau .
Inggih margi saking punika tiyang-tiyang Yahudi lajeng sami nangkep kula wonten ing Padaleman Suci saha ngangkah pejah kula .
Nanging margi saking pitulunganipun Allah , kula saged gesang ngantos dumugi samangké sarta saged nglairaken paseksi dhateng tiyang-tiyang alit saha dhateng para pangageng . Wondéné ingkang kula wartosaken punika mboten sanès kajawi ingkang sadèrèngipun sampun kawartosaken déning para nabi lan ugi déning Musa ,
inggih punika , bilih Mesias kedah nandhang sangsara saha Panjenenganipun punika ingkang rumiyin piyambak badhé wungu saking antawisipun tiyang pejah , saha Panjenenganipun badhé martosaken pepadhang dhateng bangsa punika saha dhateng bangsa-bangsa sanès . "
Bareng Paulus ngaturaké bab iku mau kabèh minangka panjawab , Féstus banjur ngandika kalawan sora , " Kowé iku gendheng , Paulus ! Kawruhmu kang akèh iku njalari kowé dadi édan . "
Nanging Paulus nuli matur , " Kula mboten gendheng , dhuh , Féstus ingkang minulya ! Kawula ngaturaken kasunyatan kalayan pikiran ingkang saras !
Raja Agripa ugi nguningani prakawis punika sadaya , awit saking punika kula kalayan tatag saha tanpa tèdhèng aling-aling matur wonten ing ngarsanipun . Kula yakin , bilih sadaya punika mboten wonten satunggal kémawon ingkang dèrèng naté kapirengaken , awit prakawis punika mboten kalampahan wonten ing panggénan ingkang kepencil .
Punapa panjenengan , dhuh , Raja Agripa , pitados dhateng para nabi ? Kula sumerep , bilih panjenengan pitados . "
Paring wangsulané Raja Agripa , " Mèh baé kowé ngyakinaké aku supaya dadi wong Kristen ! "
Unjuké Paulus , " Kula badhé ndedonga dhateng Allah , supados mboten namung panjenengan kémawon , nanging ugi tiyang-tiyang sanès ingkang wonten ngriki saha mirengaken atur kula punika , énggal utawi dangu , sami dados kadosdéné kula , kajawi blenggu punika . "
Raja , Gubernur tuwin Bèrniké lan wong kabèh kang padha lenggah banjur padha jumeneng .
Nalika miyos , padha reraosan , " Tiyang punika mboten nglampahi pandamel ingkang kénging kaukum pejah utawi paukuman kunjara . "
Agripa ngandika marang Féstus , " Tiyang punika sajatosipun sampun saged luwar , upami mboten minggah bandhing dhateng Kaisar . "
Bareng wus diputus , aku kabèh bakal lelayaran menyang Italia , Paulus lan wong tahanan liyané sawatara dipasrahaké marang opsir wadyabalané Kaisar , jenengé Yulius .
Aku padha nunggang kapal saka palabuhan Adramitium , kang bakal lelayaran menyang palabuhan-palabuhan ing sauruting pesisiré Asia , tumuli padha mangkat . Aristarkhus , wong Makédonia saka Tésalonika , mbarengi lakuku .
Ésuké mampir ing Sidon . Pangrengkuhé Yulius marang Paulus becik , mulané dililani nemoni para mitrané , supaya padha nyukupi kabutuhané .
Sarèhné nampek angin , anggonku padha lelayaran saka ing kono mlipir ing pesisiring pulo Siprus ,
banjur nrajang sagara ing sangareping Kilikia lan Pamfilia , nuli padha tekan Mira ing wilayah Likia .
Ana ing kono , opsir mrangguli kapal saka Alèksandria , kang arep lelayaran menyang Italia . Aku kabèh padha dipindhah mrono .
Nganti pirang-pirang dina anggonku padha lelayaran mèh ora bisa maju , sarta kalawan rekasa banget anggonku padha bisa nyedhaki Knidus . Sarèhné anginé terus baé nampek , aku kabèh mlipir ing pesisiré pulo Kréta , ngliwati tanjung Salmoné .
Kalawan rekasa banget anggonku ngliwati tanjung mau , tumuli tekan panggonan , kang aran Palabuhan Éndah , ing sacedhaké kutha Laséa .
Nalika samana wus akèh wektu kang muspra . Wektu puwasa wus kliwat , mulané menawa mbacutaké anggonku padha lelayaran mbebayani . Awit saka iku Paulus nuli ngèngetaké marang wong kabèh , pangandikané ,
" Para Sadhèrèk , saking pangraos kula , anggèn kita sami lelayaran punika badhé manggih alangan kathah saha badhé kapitunèn ageng , mboten namung baita samomotanipun kémawon , nanging dalasan gesang kita pisan . "
Éwadéné opsir mau luwih ngandel marang juru-mudhi lan nakodha tinimbang karo pangandikané Paulus .
Sarèhné palabuhan iku ora kapénak kanggo labuh ing mangsa adhem , mulané wong-wong mau kang akèh padha sarujuk , menawa mbacutaké laku lan mbudidaya bisané tekan kutha Féniks , sarta banjur lèrèn ana ing kono sajroné mangsa adhem iku . Kutha Féniks iku sawenèhing palabuhané pulo Kréta , kang adhepé ngidul ngulon lan ngalor ngulon .
Ing nalika iku ana angin sumilir saka kidul , mulané wong-wong padha ngira , yèn sedyané mesthi bakal kaleksanan . Banjur padha mbedhol jangkar lan layar mlipir cedhak banget karo pulo Kréta .
Nanging ora antara suwé nuli ana prahara saka pulo iku , kang diarani angin " Lor-Wétan " .
Kapalé kabuncang lan ora bisa nahan tumempuhing angin saka ngarep . Mulané aku kabèh banjur pasrah manut ing salakuné angin .
Wasana aku padha kéntir tekan pasisiring pulo cilik kang aran Kauda ; ana ing kono kalawan rekasa anggonku padha bisa nggondhèli sekocining kapal .
Bareng sekoci mau diunggahaké ing kapal , wong-wong padha masang piranti kanggo nylametaké kapalé srana diubedi tali . Sarèhné sumelang menawa kapalé bakal kandhas ing dhasar pasir Sirtis , layaré nuli diudhunaké lan banjur ngèli baé manut salakuné angin .
Sarèhné banget anggonku padha katempuh ing prahara , mulané ésuké wong-wong padha wiwit mbuwangi momotaning kapal menyang sagara .
Ing telung dinané padha mbuwangi dhéwé pirantining kapal .
Bareng nganti sawatara dina srengéngé utawa lintang-lintang ora katon sarta tansah kaancam ing angin prahara kang nggegirisi , aku kabèh wus ora duwé pangarep-arep yèn bakal slamet .
Lan sarèhné wong-wong wus suwé anggoné padha ora mangan , Paulus tumuli jumeneng ana ing satengahé sarta ngandika , " Para Sadhèrèk , manawi sami ndhahar atur kula , supados mboten lelayaran saking pulo Kréta , kita tamtu mboten ngraosaken kasisahan saha mboten kapitunan makaten punika !
Éwadéné sapunika ing salebeting kasangsaran punika , keparenga kula ngaturi pamrayogi , sami kula aturi tatag kémawon ing salebeting panggalih , amargi panunggilan panjenengan satunggal kémawon mboten wonten ingkang badhé tiwas , kajawi namung baitanipun .
Awit kala wau dalu wonten malaékating Allah , inggih punika Allah , ingkang kula sembah tuwin ingkang ndarbèni kula , jumeneng wonten ing sandhing kula
sarta ngandika : Aja wedi , Paulus ! Kowé kudu sowan marang ngarsané Kaisar lan sanyatané marga sih-rahmating Allah , wong kabèh kang bebarengan karo kowé ana ing kapal iki bakal padha slamet , marga bareng karo kowé .
Milanipun dipun tatag kémawon panggalih panjenengan , para Sadhèrèk ! Awit kula pitados dhateng Allah , bilih sadaya tamtu badhé kalampahan , kados ingkang kapangandikakaken dhateng kula wau .
Ananging kula sadaya kedah ngandhasaken kapal punika wonten ing salah satunggaling pulo . "
Ing benginé kang kaping patbelas aku kabèh isih terus diontang-antingaké ana ing sagara Adria . Nanging bareng tengah wengi wong-wong kapal padha krasa , yèn wus cedhak karo dharatan .
Banjur ngukur jeroné banyu sagara nganggo bandhul jajagan , tinemu kira-kira patang puluh meter . Bareng wus maju sawatara , nuli njajagi manèh , tinemu kira-kira telung puluh meter .
Sarèhné aku kabèh sumelang , yèn bakal kandhas ing salah sawijining karang , mulané wong-wong padha mbuwangi jangkar papat kang ana ing buritan sarta aku padha ngarep-arep , muga-muga énggal ésuk .
Nanging wong-wong kapal padha sumedya minggat saka kapalé , sarta padha ngudhunaké sekoci , éthok-éthok arep mbuwangi jangkar saka ing ngarep .
Mulané Paulus banjur matur marang opsir lan para prajurit , " Manawi tiyang-tiyang punika mboten tetep wonten ing kapal , panjenengan sadaya mboten badhé wilujeng . "
Para prajurit banjur ngethoki talining sekoci , tumuli diceguraké .
Bareng wus ngarepaké raina , Paulus ngajak wong kabèh , padha didhawuhi mangan , pangandikané , " Sampun kawan welas dinten dangunipun anggèn panjenengan sami ngantos-antos kémawon , nahan luwé mboten dhahar punapa-punapa .
Pramila kula ngaturi pamrayogi , sami karsaa dhahar rumiyin . Bab punika prelu kanggé kawilujengan panjenengan . Ing antawis panjenengan mboten wonten satunggal kémawon ingkang badhé kécalan rambuting sirahipun sanadyan namung saeler kémawon . "
Sawusé ngandika mangkono , panjenengané nuli mundhut roti , lan sawusé saos sokur marang Allah ana ing ngarepé wong akèh , rotiné banjur dicuwil-cuwil sarta wiwit dhahar .
Wong kabèh banjur padha lejar atiné pulih semangaté , lan iya banjur padha mangan .
Gunggungku kabèh kang ana ing kapal iku ana rong atus pitung puluh enem .
Sawusé padha wareg , momotan gandum padha dibuwangi menyang sagara , supaya kapalé dadi ènthèng .
Lan bareng wus awan , wong-wong padha ndeleng teluk kang pesisiré warata . Sanadyan padha durung tau weruh dharatan ing kono , éwasamono banjur netepaké bisané ngandhasaké kapalé ana ing kono .
Tali-talining jangkar dikethoki , jangkaré padha ditinggal ana ing dhasaring sagara . Tali-tali kemudhi padha diuculi , banjur masang layar panampek , supaya angin bisa nyurung kapalé menyang pesisir .
Nanging banjur nabrak wedhi dhasaré sagara , temahan kapalé kandhas . Pérangan kang ngarep ambles ora bisa obah , déné kang buri remuk marga saka panempuhing alun kang nggegirisi .
Nalika samana para prajurit sedyané arep matèni pasakitan kabèh , supaya ora ana siji-sijia kang bisa nglangi minggat .
Nanging opsire kepéngin milujengaké Paulus . Mulané niyaté para prajurit mau digagalaké sarta préntah , supaya wong-wong kang bisa nglangi padha ndhisiki nyegur ing sagara lan munggah ing dharatan ,
déné wong-wong liyané nusul migunakaké blabag utawa remukané kapal . Dadiné wong kabèh mau padha bisa munggah ing dharatan kanthi slamet .
Bareng aku kabèh wus tekan pasisir kanthi slamet , aku lagi padha ngerti , yèn dharatan iku pulo Malta .
Pendhudhuk pribumi ing pulo kono becik banget tangkepé marang aku kabèh . Padha gawé bedhiyang gedhé sarta banjur ngajak aku kabèh mrono , jalaran wus wiwit udan , lan hawané adhem .
Nalika Paulus mundhut kayu garing sabongkok lan ditumpangaké ing geni mau , ana ula mandi kang metu , amarga saka panasé .
Bareng wong-wong padha ndeleng ula kumlawèr kanthil ing astané Paulus , banjur padha rerasanan , " Wong iki mesthi wong kang dosa pati , sabab sanadyan wis bisa oncat saka bebaya ing sagara , Déwi Kaadilan ora marengaké lestari urip . "
Nanging Paulus nuli ngipataké ula mau menyang geni , déné panjenengané babar pisan ora apa-apa .
Éwadéné wong-wong padha ngira , yèn bakal abuh utawa bakal séda sanalika iku uga . Nanging dientèni nganti suwé , padha weruh , yèn panjenengané ora apa-apa , satemah mbalik panemuné , ngarani yèn Paulus iku déwa .
Ora adoh saka ing panggonan kono ana palemahan , kagungané panggedhéné pulo iku , asmané Publius . Panjenengané nampani lan paring pamondhokan marang aku kabèh lawasé telung dina kanthi sumanak .
Kacarita nalika samana ramané Publius saréan baé marga gerah bentèr lan désèntri . Paulus banjur tindak lumebet ing kamaré nuli ndedonga sarta banjur numpangaké astané ing sarirané , satemah dadi saras .
Sawisé lelakon kang mangkono iku , wong-wong lara liyané ing pulo kono padha sowan , lan iya padha disarasaké .
Awit saka iku wong-wong mau banget anggoné padha ngajèni marang aku kabèh sarta bareng aku padha mangkat , padha nyangoni apa sakabutuhanku .
Sawusé telung sasi , aku padha mangkat saka kono , nunggang kapal saka Alèksandria kang sajroné mangsa bedhidhing labuh ana ing pulo kono . Kapal mau nganggo lambang Dioskuri .
Aku padha mampir ing kutha Sirakusa lan lèrèn ana ing kono telung dina .
Saka ing kono banjur lelayaran turut pesisir , nuli tekan Regium . Sadinané manèh banjur ana angin saka kidul lan ing dina kapindhoné padha tekan Putioli .
Ana ing kono kepanggih karo para sadulur tunggal pracaya , banjur diaturi nginep pitung dina . Sawisé mangkono nuli bidhal menyang Roma .
Para Sadulur tunggal pracaya ing kono wis padha krungu warta bab tekaku kabèh , banjur padha methuk nganti tekan papan kang aran Forum Apius lan Très Tabérné . Bareng Paulus mirsa para Sadulur mau , banjur ngunjukaké panuwun marang Allah sarta iku ndadosaké santosaning panggalihé .
Bareng aku wis padha tekan Roma , Paulus diparengaké dedalem piyambak karo prajurit siji kang ngawal .
Sawusé telung dina Paulus ngaturi rawuh para panggedhéning bangsa Yahudi lan bareng wus padha nglumpuk , banjur dingandikani mangkéné , " Para Sadhèrèk , sanadyan kula mboten kalepatan dhateng bangsa kita utawi dhateng adat utawi tata caranipun para leluhur kita , éwadéné kula dipun tangkep wonten ing kitha Yérusalèm saha lajeng dipun pasrahaken dhateng tiyang Roma .
Sareng kula sampun kapriksa , sami sumedya ngluwari , amargi mboten wonten kalepatan kula satunggal kémawon , ingkang pantes kapatrapan paukuman pejah .
Ananging tiyang-tiyang Yahudi sami mabeni , mila kula lajeng kapeksa minggah bandhing dhateng Kaisar , nanging mboten kanthi sedya badhé nggigat bangsa kita .
Pramila kula lajeng ngaturi rawuh panjenengan sadaya prelu badhé pirembagan , amargi saking pangajeng-ajengipun bangsa Israèl punika kula lajeng karanté . "
Nanging banjur padha mangsuli , " Kula mboten sami tampi serat-serat saking tanah Yudéa bab panjenengan , punapa déné inggih mboten wonten satunggal kémawon saking sadhèrèk-sadhèrèk kita ingkang mriki martosaken bab ingkang awon tumrap panjenengan .
Nanging kula sami kepéngin mireng saking panjenengan , kadospundi pamanggih panjenengan , awit kula sami sumerep , bilih aliran punika wonten ing pundi-pundi dipun lawan . "
Banjur padha namtokaké dinané . Ing dina kang wus katamtokaké iku , ana wong akèh padha teka ing dalem pondhokané Paulus . Panjenengane nuli paring katrangan lan paseksi bab Kratoning Allah sarta ngyakinaké bab Yésus adhedhasar angger-anggeré Musa lan kitabé para nabi . Pamulangé wiwit ésuk nganti soré .
Ana kang banjur padha nganggep marang pangandikané , nanging iya ana kang tetep ora pracaya .
Banjur padha bubar tanpa mupakat ing panemu . Nanging Paulus isih ngandikakaké saprakara iki , kang mangkéné , " Saèstu kasinggihan pangandikanipun Roh Suci lumantar Nabi Yésaya dhateng leluhur kita , suraosipun :
Sira maranana bangsa iki lan tutura : Sira bakal padha krungu lan krungu manèh , nanging ora mangerti , bakal ndeleng lan ndeleng manèh , nanging ora sumurup .
Sabab atiné bangsa iki ndableg , lan kupingé wus dadi budheg , tuwin mripaté padha dieremaké ; supaya aja nganti ndeleng lan kupingé aja nganti krungu tuwin atiné aja nganti ngerti banjur mratobat temah sunwarasaké .
Pramila kauningana , bilih kawilujengan ingkang saking Allah punika lajeng kaparingaken dhateng bangsa-bangsa sanès ingkang sami purun mirengaken . " [
Sawisé Paulus ngandika mangkono , wong Yahudi banjur padha bubar kalawan akèh béda-bédaning panemu . ]
Kacarita Paulus nganti genep rong taun anggoné manggèn ana ing dalem kang diséwa piyambak . Wong kabèh kang sowan padha ditampi .
Panjenengané martakaké Kratoning Allah lan mulang bab Gusti Yésus Kristus kalawan terang-terangan sarta ora ana kang mambengi .
Saka Paulus , abdiné Kristus Yésus , kang katimbalan dadi rasul , kapiji nggelaraké Injilé Allah ,
Injil iku wus kaprasetyakaké lantaran para nabi kaya kang katulis ing kitab-kitab suci ,
bab Sang Putra , kang cara kadagingan mijil saka tedhaké Daud ,
lan miturut Rohing kasucèn Panjenengané iku Putrané Allah , katitik ana ing wunguné saka ing antarané wong mati , yaiku Yésus Kristus , Gusti kita .
Lantaran Panjenengané , aku padha nampa sih-rahmat sarta kalenggahan rasul marga asmané , kadhawuhan nuntun marang sakèhing bangsa kang ora wanuh marang Allah , supaya padha pracaya lan mbangun-turut .
Kowé uga padha klebu ing antarané wong-wong mau , kowé kang wus padha katimbalan dadi kagungané Yésus Kristus ,
marang para Sadulur kabèh kang manggon ing Roma , kang padha ditresnani déning Allah , kang katimbalan lan kadadèkaké para suci . Sih-rahmat anaa ing kowé kabèh lan tentrem-rahayu saka Allah , Rama kita lan saka Gusti Yésus Kristus .
Kang kapisan , aku saos sokur marang Allahku marga déning Yésus Kristus ing ngatasé kowé kabèh , awit kabar bab pracayamu wus sumebar ing saindenging jagat .
Sabab Allah , kang dakladosi kanthi gumolonging atiku ing sajroné martakaké Injil bab Sang Putra , iku kang dadi seksiku menawa ing sajroné pandongaku , aku tansah ngèlingi marang kowé :
Aku ndedonga , muga-muga marga saka karsané Allah , ing wekasané aku bisa olèh wewengan niliki kowé kabèh .
Awit aku kepéngin banget ketemu kowé , saprelu andum ganjaran kasukman , supaya kowé padha dikuwataké ,
yaiku , supaya aku ana ing antaramu lan mèlu kalipur déning pracaya kita , aku déning pracayamu , lan kowé déning pracayaku .
Para Sadulur , karepku supaya kowé padha mangerti , yèn aku wis kerep duwé niyat niliki kowé -- nanging nganti sapréné tansah ana alangan -- supaya ana ing tengah-tengahmu aku bisa nemu wohé , padha kaya ana ing satengahing para bangsa kang ora wanuh marang Allah .
Aku kapotangan budi marang wong Yunani , mangkono uga marang bangsa-bangsa kang ora wanuh marang Allah , wong wasis lan wong bodho .
Iya kang mangkono iku , kang njalari aku uga kepéngin martakaké Injil marang kowé kang padha manggon ing Roma .
Sabab aku ora isin mungguhing Injil , awit Injil iku kakiyatané Allah kang njalari kaslametané saben wong kang pracaya , wiwitané wong Yahudi , nanging uga wong Yunani .
Sabab ing kono kapratélakaké anggoné Allah mbeneraké , kang metu saka ing pracaya lan nuntun marang pracaya , kaya kang katulis , surasané , " Wong kang kabeneraké marga saka pracayané , bakal urip . "
Sabab bebenduné Allah wis kawedharaké saka ing swarga tumrap sarupaning duraka lan pialaning manungsa kang nindhes prakara kang bener marga déning pialané .
Awit kang disumurupi mungguhing Allah iku wis cetha tumrap wong-wong mau , jalaran Allah wis mratélakaké marang wong-wong mau .
Awitdéné kawontenané Allah kang ora katon , yaiku kakiyatané kang langgeng sarta kaallahané , bisa katon lan dimangertèni , saka ing pakaryané , wiwit dumadiné jagat , satemah wong-wong mau padha ora bisa sélak .
Amarga sanadyan padha mangerti marang Allah , wong-wong mau ora padha ngluhuraké Panjenengané kang jumeneng Allah , utawa ora padha saos sokur marang Panjenengané . Nanging pangangen-angené dadi padha tanpa guna , lan atiné kang bodho padha dadi peteng .
Wong-wong mau padha rumangsa pinter , nanging satemené bodho .
Kamulyané Allah kang langgeng dilironi wewujudan kang mèmper manungsa kang ora langgeng , manuk-manuk , ke'wan-kéwan sikil papat , utawa kang rumangkang .
Mulané Allah banjur nguja pepénginaning atiné kang jember , satemah badané dianggo jember-jinemberan .
Wong-wong iku iya padha nglironi prakara kang bener mungguhing Allah sarana apus-apus , sarta padha memuji lan ngabekti marang titah kanthi nglalèkaké kang nitahaké , kang mesthiné pinuji-puji ing salawas-lawasé , Amin .
Mulané Allah nguja wong-wong mau padha nuruti hawa-napsuné kang nistha , sabab kang wadon padha ora awor turu salumrahé karo bojoné , nanging padha nyulayani kodrat .
Mangkono uga kang lanang , padha ninggal patrap sapaturon kang lumrah karo kang wadon , nanging klawan ati kang ngangah-angah tanpa isin nindakaké iku karo pepadhané wong lanang , satemah wong-wong iku padha nampani piwales kang mruwat karo durakané .
Dadi sarèhné padha rumangsa ora prelu ngakoni Allah , mulané Allah nguja wong-wong mau marang pangangen-angen kang nistha , satemah padha nindakaké patrap kang ora patut ,
kebak ing sarupané kadurakan , kadursilan , kasrakahan , piala , kebak drengki , gawé pati , tukar padu , culika sarta pikiran ala .
Padha seneng misuh , mitenah , sengit marang Allah , kurang ajar , gumunggung , umuk , julig , ora mbangun-turut marang wong tuwa ,
tanpa budi , ora setya , ora welasan , tegelan .
Sabab sanadyan padha mangerti marang pepundhutaning angger-anggeré Allah , yaiku yèn saben wong kang padha nglakoni kaya mangkono mau pantes kaukum pati , wong-wong mau malah ora mung nglakoni dhéwé , nanging iya nyarujuki marang kang padha nglakoni mangkono .
Mulané , hé manungsa , sapa baé kang ngadili wong liya , kowé dhéwé ora duwé dhasar kanggo mbélani awakmu dhéwé . Awit sarana kowé ngadili wong , kowé ngadili awakmu dhéwé , amarga kowé kang ngadili wong iku , kalakuanmu dhéwé iya mangkono .
Kita rak padha mangerti yèn paukumané Allah iku tumindhaké kanthi adil ing atasé sapa baé kang nglakoni mangkono .
Déné kowé , hé manungsa kang ngadili wong kang tumindak mangkono mau , mangka kowé dhéwé uga nglakoni , apa kowé ngira , yèn kowé bakal luput saka ing paukumané Allah ?
Apa kowé arep ngrèmèhaké lubèring kamirahan sarta sabar-sarèhé Allah ? Apa kowé ora mangerti menawa kamirahané Allah iku nuntun kowé marang pamratobat ?
Nanging marga saka wangkoting atimu kang ora gelem mratobat iku , dadiné kowé numpuk bebendu tumrap awakmu dhéwé , nganti tumeka ing dinané kababaring bebendu lan paukumané Allah kang adil ,
Panjenengané bakal males marang saben wong miturut panggawéné ,
yaiku urip langgeng tumrap wong kang taberi nglakoni panggawé becik , tansah ngupaya kamulyan , lan kaluhuran sarta prakara kang ora bisa sirna ,
nanging wong kang mburu kapentingané dhéwé , ora mbangun-turut marang apa kang bener , rumaket ing duraka , iku bakal padha nampa deduka lan bebendu .
Panandhang lan kasangsaran bakal tumama marang saben wong kang nindakaké piala , wiwitané wong Yahudi , samono uga wong Yunani ,
nanging kamulyan , kaluhuran lan tentrem-rahayu bakal kaparingaké marang wong kabèh kang nindakaké kabecikan , wiwitané wong Yahudi , mangkono uga wong Yunani .
Sabab Allah ora pilih-kasih .
Awit sakèhing wong kang gawé dosa tanpa angger-anggering Torèt iku bakal padha sirna iya klawan tanpa angger-anggering Torèt ; lan sakèhing wong kang gawé dosa ing sajroning kawengku ing angger-anggering Torèt , iku bakal padha diadili sarana angger-anggering Torèt .
Amarga wong kang bener ana ing ngarsané Allah iku dudu kang ngrungokaké angger-anggering Torèt , nanging kang netepi angger-anggering Torèt .
Menawa bangsa-bangsa liya kang ora nduwèni angger-anggering Torèt marga saka naluriné nglakoni apa kang kamot ing angger-anggering Torèt , iya wong-wong iku mau kang dadi angger-anggering Torèt tumrap awaké dhéwé , sanadyan ora nduwèni angger-anggering Torèt .
Kang mangkono iku , wong-wong mau padha nélakaké , menawa pepakoné angger-angger wus katulis ana ing atiné lan swaraning atiné mèlu neksèni , sarta pangangen-angené padha genti ngluputaké utawa genti mbeneraké .
Bab iku bakal tetéla ing dina samangsa Allah lantaran Kristus Yésus ngadili manungsa , cocog karo Injil kang dakwartakaké .
Nanging menawa kowé iku nyebut awakmu dhéwé wong Yahudi , sarta ngandelaké marang angger-anggering Torèt , apadéné ngegungaké Allah ,
sarta mangerti kang dadi karsané , lan marga kawulang ing angger-anggering Torèt , bisa mbédakaké endi kang becik sarta endi kang ala ,
lan menawa kowé yakin , yèn kowé iku dadi panuntuné wong wuta , sarta pepadhangé wong kang ana ing pepeteng ,
panggulawenthahé wong bodho , guruné wong kang durung diwasa ; marga ana ing angger-anggering Torèt iku , kowé kadunungan wujuding kawruh sarta kayektèn .
Banjur kepriyé mungguhing kowé , kang mulang wong liya , apa kowé ora mulang awakmu dhéwé ? Kowé kang mulang : " Aja nyolong , " yagéné kowé dhéwé kok nyolong ?
Kowé kang kandha : Aja laku bédhang , yagéné kowé dhéwé kok laku bédhang ? Kowé kang gething marang brahala , yagéné kowé dhéwé kok malah njarah rayah papan brahala ?
Kowé kang ngegungaké angger-anggering Torèt , yagéné kowé kok malah nyenyamah Allah kalawan nerak angger-anggering Torèt iku ?
Kaya kang katulis , surasané , " Iya marga saka kowé , asmané Allah dicecamah ana ing antarané bangsa-bangsa liya . "
Tetak iku pancèn ana paédahé , menawa kowé temen-temen netepi angger-anggering Torèt , nanging menawa kowé nerak angger-anggering Torèt , tetakmu iku ora ana gunané manèh .
Dadi menawa wong kang ora tetak netepi angger-anggering Torèt , apa iku ora bakal dianggep padha karo wong kang wus tetak ?
Yèn mangkono , wong kang ora tetak nanging netepi angger-anggering Torèt , iku bakal ngadili kowé kang nduwèni angger-angger kang katulis lan tetak , nanging nerak angger-anggering Torèt .
Awit kang diarani Yahudi iku dudu tata-lairé , lan kang diarani tetak kang sejati iku uga dudu tetak ing tata-lairé .
Nanging kang diarani wong Yahudi sajati iku yaiku kang ora katon Yahudiné , lan tetak kang sejati iku tetaking ati yaiku tata karohanèn , dudu tata-lair . Lan iku olèh pangalembana saka Allah , dudu saka manungsa .
Yèn mangkono , apa ta kaluwihané wong Yahudi , lan apa ta paédahé tetak iku ?
Akèh banget lan ing sakèhing prakara , kang kapisan : Sabab iya marang wong iku mau pangandikané Allah dipitayakaké .
Dadiné kepriyé , menawa ana ing antarané wong-wong mau ana kang ora setya , apa bab anggoné ora setya mau bisa njalari wurunging prasetyané Allah ?
Babar pisan ora ! Malah kosok-baliné : Allah iku asipat bener , lan manungsa kabèh tukang goroh , kaya kang katulis , surasané , " Supados Paduka katitik manawi leres ing sapangandika Paduka , saha unggul manawi Paduka dipun adili . "
Ananging menawa duraka kita iku nélakaké yèn Allah iku bener , banjur apa kang bakal padha kita kandhakaké ? Apa Allah iku ora adil yèn ta ngetingalaké bebenduné ? -- Omonganku iki nganggo cara manungsa . --
Mesthi baé ora ! Yèn mangkono , kepriyé Allah anggoné bakal ngadili jagat ?
Nanging menawa marga saka gorohku iku , apa kang bener tumraping Allah malah sangsaya nglubèraké kaluhurané , yagéné aku kok isih diadili manèh padha kaya wong dosa ?
Kena apa kita ora kandha , " Payo kita padha nglakoni panggawé ala baé supaya tuwuh kang becik saka ing kono . " Pancèn ana pitenahing wong kang ngandhakaké menawa kita kandha mangkono . Wong kang kaya mangkono iku wus samesthiné tampa paukuman .
Banjur kepriyé ? Apa kita luwih unggul katimbang wong liya ? Babar pisan ora ! Sabab ing ngarep kita rak wis ndakwa , menawa wong Yahudi lan wong Yunani iku kabèh padha nandhang dosa .
Kaya kang wis katulis , surasané , " Ora ana wong kang bener , siji baé ora ana .
Ora ana wong siji baé kang duwé pangertèn , ora ana wong siji baé kang ngupaya Allah .
Wong kabèh padha nylèwèng , kabèh tanpa guna , ora ana kang gawé becik , siji baé ora ana .
Gurungé iku kaya kubur menga , ilaté dianggo mbujuki , lambéné ngemu wisa .
Telaké kebak supata lan ipat-ipat .
Ènthèng sikilé yèn arep ngwutahaké getih .
Karusakan lan kasirnan didèlèh ana ing dalané ,
lan dalaning tentrem-rahayu ora dimangertèni ;
padha ora duwé rasa wedi-asih marang Allah . "
Nanging kita padha mangerti , yèn kabèh kang kamot ing kitab Torèt iku katujokaké marang wong-wong kang kawengku ing angger-anggering Torèt , supaya wong kabèh padha kabungkem telaké , lan sajagat kabèh iki kapatrapan ing pangadilané Allah .
Sabab ora ana wong siji baé kang kabeneraké ana ing ngarsané Allah marga saka anggoné netepi angger-anggering Torèt ; awit iya marga saka angger-anggering Torèt iku wong padha mangerti dosa .
Nanging saiki , tanpa angger-anggering Torèt , kaya kang kapratélakaké ing kitab Torèt lan kitab-kitabé para nabi , apa kang kabeneraké déning Allah iku wus kalairaké ,
yaiku apa kang kabeneraké déning Allah lantaran pracaya marang Yésus Kristus , tumrap wong kabèh kang pracaya , awit ora ana bédané .
Marga wong kabèh wus padha gawé dosa sarta kélangan kamulyaning Allah ,
lan awit saka sih-rahmaté padha kabeneraké kanthi lelahanan lantaran panebusé Kristus Yésus .
Panjenengané wus katetepaké déning Allah dadi sarananing karukunan , awit saka pangandel marang rahé . Bab iki katindakaké kagem ngatingalaké kaadilané , sabab Panjenengané wus ngèndelaké dosa-dosa kang wus kapungkur ing wektu kasabarané Allah .
Karsané yaiku kagem ngatingalaké kaadilané ing jaman saiki , supaya tetéla menawa Panjenengané iku bener , lan uga mbeneraké wong kang pracaya marang Yésus .
Yèn mangkono , apa kang kena kanggo dhasar gumunggung ? Ora ana . Banjur dhasaré apa ? Apa adhedhasar panggawé ? Ora , nanging adhedhasar pangandel .
Marga kita yakin , yèn manungsa iku anggoné kabeneraké awit saka pracaya , ora marga saka anggoné netepi angger-anggering Torèt .
Karomanèh , Allah iku apa mung dadi Allahé wong Yahudi baé ? Apa Panjenengané iku dudu Allahé bangsa-bangsa liyané uga ? Iya , bener . Panjenengané uga dadi Allahé bangsa-bangsa liya .
Tegesé , menawa Allah iku pancèn mung siji , Panjenengané bakal mbeneraké wong kang padha tetak awit saka pracaya , lan wong kang padha ora tetak iya awit saka pracaya .
Yèn mangkono , apa aku padha mbatalaké angger-anggering Torèt awit saka pracaya ? Babar pisan ora ! Kosokbaliné , aku malah padha njejegaké .
Yèn mangkono , miturut kita , apa kang wus katampa déning Abraham , leluhur kita cara kadagingan ?
Sabab , menawa Abraham anggoné kabeneraké marga saka pandamelé , panjenengané bisa gumunggung , nanging ora ana ing ngarsané Allah .
Sabab apa kang kapratélakaké déning Kitab Suci ? , surasané , " Abraham banjur kumandel marang Allah , lan iya bab iku kang ndadèkaké panjenengané kaétang bener déning Allah . "
Tumrap wong kang nyambut-gawé iku , opahé ora kena kaanggep ganjaran , nanging pancèn haké .
Déné tumrap wong kang ora nyambut-gawé , nanging kumandel marang Panjenengané kang mbeneraké wong duraka , kumandelé iku kang kaétung bener .
Kayadéné Daud iya nyebut rahayu tumrap wong kang kabeneraké déning Allah ora adhedhasar panggawéné ,
" Rahayu wong kang padha kaapura paneraké , lan kang dosa-dosané kaaling-alingan ;
rahayu wong kang kaluputané ora kaétang déning Allah . "
Pangandika bab rahayu iku apa kalakoné mung kanggo wong kang tetak baé , apa iya kanggo kang padha ora tetak uga ? Aku rak wis kandha , menawa tumrap Abraham iku pracayané kaétang dadi apa kang bener .
Déné anggoné kaétang mangkono iku genahé kepriyé ? Sadurungé apa sawisé tetak ? Ora sawisé tetak , nanging sadurungé .
Pratandha tetak iku ditampani minangka cap tumrap apa kang bener adhedhasar pracayané ing sadurungé tetak . Iya kang mangkono iku anggoné panjenengané banjur bisa dadi bapa tumrap para wong pracaya kang ora tetak , supaya wong-wong iku mau kabeneraké ,
lan uga dadi bapa tumrap para wong kang tetak , yaiku para wong kang ora mung padha tetak baé , nanging uga padha napak tilas pracayané Abraham , leluhur kita , nalikané durung tetak .
Sabab janji kang kaparingaké marang Abraham satedhak-turuné , menawa bakal marisi jagat , iku ora lantaran angger-anggering Torèt , nanging adhedhasar apa kang bener lantaran pracaya .
Awit menawa wong-wong kang pangarep-arepé adhedhasar angger-anggering Torèt padha mèlu tampa panduman kang kaprasetyakaké Allah , pracaya iku banjur dadi muspra lan prasetyané dadi batal .
Amarga angger-anggering Torèt iku nekakaké bebendu , nanging menawa ora ana angger-anggering Torèt , iya ora ana panerak .
Mulané , prasetya iku adhedhasar pracaya supaya ngetrepi sih-rahmat , satemah prasetya iku iya kanggo tedhak-turuné Abraham kabèh , ora mung kang urip miturut angger-anggering Torèt baé , nanging uga kang padha urip miturut pracayané Abraham . Sabab Abraham iku bapa-leluhur kita kabèh , --
iya kaya kang katulisan , surasané , " Sira iku wis suntetepaké dadi bapa tumrap sakèhé bangsa , " -- ana ing ngarsané Allah kang dipracaya , yaiku Allah kang nguripaké wong mati sarta kang srana sabdané nitahaké apa kang ora ana dadi ana .
Sabab sanadyan ora ana dhasaring pangarep-arep , éwasamono Abraham tetep kagungan pangarep-arep lan pracaya yèn panjenengané bakal dadi bapa tumrap sakèhé bangsa , miturut apa kang wus kapangandikakaké , " Cacahing turunira bakal dadi samono akèhé . "
Lan pracayané ora dadi kendho , sanadyan rumangsa yèn sarirané wus lungsé , awit yuswané wis watara satus taun , sarta Sara wus lungsé ing wanci .
Éwasamono panjenengané tetep ngugemi prasetyané Allah , tanpa mangu-mangu saka ora pracayané , nanging panjenengané kasantosakaké ing pracayané , sarta ngluhuraké Allah ,
kanthi kebak pangandel menawa Allah mesthi kwaos mujudaké apa kang wus kaprasetyakaké .
Mulané bab iki kaétung dadi prakara kang mbeneraké .
Tetembungan iki , yaiku , " bab iki kaétung tumrap panjenengané " , iku anggoné katulis ora mung mligi kanggo Abraham baé ,
nanging iya katulis kanggo kita uga ; sabab kita bakal kaétung kaya mangkono uga , awit kita padha pracaya ing Panjenengané kang wus ngwungokaké Yésus , Gusti kita , saka ing antarané wong mati .
Yaiku Yésus kang wis kaulungaké awit saka panerak kita , sarta kawungokaké supaya kita padha kabeneraké .
Mulané kita kang wis padha kabeneraké awit saka pracaya , kita padha urip kalawan rukun karo Allah marga déning Gusti kita , Yésus Kristus .
Panjenengané iku kang njalari kita padha olèh dalan kang anjog ing sih-rahmat marga saka pracaya . Ana ing sih-rahmat iki dumunung kita sarta kita bombong sajroning pangarep-arep bakal tampa kamulyaning Allah .
Lan ora mung iku baé . Kita malah iya padha bombong sajroning sangsara kita , awit kita padha mangerti menawa sangsara iku njalari tataging ati ,
lan tataging ati iku njalari tanggon , tanggon nukulaké pangarep-arep .
Déné pangarep-arep iku mesthi ora bakal nguciwani , awit sihé Allah wis kaesokaké ing ati kita déning Roh Suci , kang wis pinaringaké marang kita .
Awitdéné ing nalika kita isih padha apes , ing wektu kang katemtokaké déning Allah , Kristus wis nglampahi séda kanggo kita para wong duraka .
Sabab ora gampang wong gelem mati nglabuhi wong bener -- éwadéné kanggo wong utama , bisa uga ana wong kang wani mati . --
Nanging Allah wus ngatingalaké sihé marang kita ing bab iki , nalika kita isih kawengku déning dosa , Kristus wis nglampahi séda kanggo kita .
Luwih manèh , awit kita saiki wis padha kabeneraké sarana rahé , mulané kita mesthi bakal kaslametaké lantaran Panjenengané saka bebenduning Allah .
Sabab , menawa ing nalikané kita isih padha dadi satru wis karukunaké karo Allah déning sédané Kang Putra , méndahané manèh saiki sawisé karukunaké , mesthi kita bakal kaslametaké awit saka gesangé .
Ora mung iku baé ! Kita malah iya bakal padha ngalembana marang Allah marga déning Yésus Kristus , Gusti kita , awit lantaran Panjenengané kita saiki wus padha oleh pirukun iku .
Mulané , padha kaya tekané dosa ing jagat jalaran saka wong siji , sarta tekané pati marga saka dosa mau , mangkono iku pati wus nyrambahi marang wong kabèh , jalaran wong kabèh mau wis padha gawé dosa .
Sabab sadurungé ana angger-anggering Torèt ing jagat wus ana dosa . Nanging dosa mau ora kaétung menawa ora ana angger-anggering Torèt .
Sanadyan mangkono , wiwit jamané Adam tumekané Musa , pati uga wis ngwasani wong-wong kang dosané ora padha karo panerak kang katindakaké déning Adam , iya iku kang dadi gegambarané Panjenengané kang bakal rawuh .
Nanging sih-rahmaté Allah iku ora padha karo paneraké Adam . Sabab , menawa jalaran saka paneraké wong siji wong kabèh padha tumiba ing pangwasaning pati , luwih agung manèh sih-rahmat sarta peparingé Allah kang kalubèraké marang wong akèh , kang marga saka wong siji , yaiku Yésus Kristus .
Lan sih-rahmat iku ora timbang karo dosané wong siji . Awit pangadilan tumrap paneraké wong siji iku nekakaké paukuman , nanging peparingé sih-rahmat marga saka panerak kang akèh iku njalari pakaryané Allah kang mbeneraké .
Sabab , yèn marga saka paneraké wong siji , pati wis ngwasani marga saka wong siji iku , méndahané manèh wong kang wis padha nampani kalubèraning sih-rahmat sarta ganjaran awujud pakaryané Allah kang mbeneraké , mesthi bakal urip lan ngwasani marga déning wong siji , yaiku Yésus Kristus .
Dadiné padha kaya panerak siji nekakaké paukuman marang wong kabèh , mangkono uga marga saka panggawéné wong siji kang bener , njalari wong kabèh padha kabeneraké supaya urip .
Sabab , padha kaya pambangkangé wong siji njalari wong kabèh padha dadi dosa , mangkono uga marga saka pambangun-turuté wong siji wong kabèh banjur padha dadi wong bener .
Nanging bareng angger-anggering Torèt kaparingaké , panerak dadi saya akèh , menawa dosa saya akèh , sih-rahmat dadi saya lubèr ,
supaya , padha kayadéné dosa nduwèni pangwasa ing alam pati , mangkono uga sih-rahmat iya bakal nduwèni pangwasa kang njalari urip langgeng marga saka pakaryané Allah kang mbeneraké , lantaran Yésus Kristus , Gusti kita .
Yèn mangkono , apa kang bakal kita kandhakaké ? Apa kita kepareng padha ndlarung ing sajroning dosa , supaya wuwuha gedhéné sih-rahmat ?
Babar pisan ora ! Kita rak wis mati tumraping dosa , kepriyé anggon kita isih padha bisa urip ing sajroning dosa mau ?
Apa kowé padha ora mangerti , yèn kita kang wus padha kabaptis ana ing Kristus Yésus , iku wis padha kabaptis ana ing sédané ?
Dadi , kita wus padha ndhèrèk kakubur kalawan Panjenengané , sarana baptising pati mau , supaya padha kayadéné Kristus wus kawungokaké saka ing antarané wong mati déning kamulyaning Sang Rama , mangkono uga kita bakal urip ana ing sajroning urip kang anyar .
Sabab yèn kita wis padha nunggal kalawan apa kang padha karo sédané , kita iya bakal padha nunggal kalawan apa kang padha karo wunguné .
Amarga kita padha mangerti yèn kamanungsan kita kang lawas iku wis ndhèrèk sinalib , supaya si dosa sirna pangwasané , lan kita padha ora ngawula marang dosa manèh .
Sabab , sapa kang wis mati , iku wis luwar saka ing dosa .
Dadi menawa kita wis padha ndhèrèk mati karo Kristus kita padha ngandel yèn iya bakal padha urip karo Panjenengané .
Amarga kita padha mangerti , yèn Kristus sawisé kawungokaké saka ing antarané wong mati , ora séda manèh : Pati wis ora ngwasani Panjenengané manèh .
Awit sédané iku , séda tumraping dosa , mung sapisan kanggo salawasé ; lan gesangé iku gesang lumados marang Allah .
Samono uga anggonmu mawas iya mangkénéa : Kowé wis padha mati tumraping dosa , nanging kowé padha urip lumados marang Allah ana ing Kristus Yésus .
Mulané dosa aja nganti ngwasani badanmu kang kena ing pati manèh , supaya kowé aja nganti nuruti pepénginané .
Sarta kowé aja masrahaké gegelitaning badanmu marang si dosa kanggo gegamaning kadurakan , nanging badanmu saosna marang Allah , kaya wong kang mauné mati , nanging saiki urip . Sarta gegelitaning badanmu iku saosna marang Allah , minangka gegaman kanggo nindakaké apa kang bener .
Sabab dosa ora bakal ngwasani kowé manèh , marga kowé padha ora kawengku ing angger-anggering Torèt , nanging kawengku ing sih-rahmat .
Dadiné kepriyé ? Apa kita banjur arep nglakoni dosa marga ora kawengku ing angger-anggering Torèt , ananging kawengku ing sih-rahmat ? Babar pisan ora !
Apa kowé padha ora mangerti , menawa kowé masrahaké awakmu marang sawijining wong dadi abdi kang mituhu , iku ateges kowé dadi baturé wong kang kudu kokpituhu , embuh ing bab dosa kang nggèndèng kowé marang pati , embuh pamituhu kang nuntun kowé marang kang bener ?
Nanging puji sokur marang Allah ! Ing mauné kowé iku dadi baturé dosa , nanging saiki kanthi gumolonging atimu kowé wis padha mituhu marang piwulang kang katerusaké marang kowé .
Kowé wis padha kaluwaran saka ing dosa lan dadi abdining apa kang bener .
Bab iki dakpituturaké cara manungsa , awit kamanungsanmu kang ringkih . Sabab kayadéné kowé wis masrahaké gegelitaning badanmu dadi baturing jejember lan duraka tumuju marang kadurakan , mangkono uga kowé saiki kudu masrahaké gegelitaning badanmu dadi abdining kabeneran kang tumuju marang kasucèn .
Sabab nalika kowé padha dadi baturing dosa , kowé padha ora kawengku déning kabeneran .
Lan apa pikolèhmu saka iku mau kabèh kang njalari saiki kowé rumangsa isin ? Wekasané iku kabèh , yaiku pati .
Nanging saiki bareng kowé wus padha kauwalaké saka ing dosa lan bareng kowé wis padha dadi abdining Allah , kowé padha ngundhuh woh kang nuntun kowé marang kasucèn sarta wekasané iku urip langgeng .
Awit pituwasé dosa iku pati , balik peparingé Allah iku urip langgeng ana ing Kristus Yésus , Gusti kita .
Para Sadulur , apa kowé padha ora mangerti , -- awit aku pitutur marang kang padha paham ing bab angger-angger , -- menawa angger-angger iku ngwasani wong kanggo ing sajegé urip ?
Sabab wong wadon iku kacencang déning angger-angger marang somahé , sasuwéné somahé isih urip , nanging menawa somahé mati , wong wadon mau uwal saka ing angger-angger kang nancang mau .
Dadi sajroné somahé isih urip , wong wadon dianggep laku bédhang yèn dadi bojoné wong lanang liyané . Nanging menawa bojoné iku wis mati , wong wadon mau wis uwal saka angger-angger , lan ora laku bédhang , menawa dadi somahé wong lanang liya .
Iya kaya mangkono iku , para Sadulurku , kowé iya wis padha mati tumrap ing angger-anggering Torèt , jalaran saka sarirané Kristus , supaya kowé dadia kagunganing liyan , yaiku kagungané Panjenengané , kang wis kawungokaké saka antarané wong mati , supaya kita padha ngetokaké woh , kagem Allah .
Awit nalika kita isih padha urip ana ing daging , hawa-napsuning dosa kang kagugah déning angger-anggering Torèt , iku makarya ana ing gegelitaning badan kita , satemah kita padha ngetokaké woh kanggo si pati ,
Nanging saiki kita wis kauwalaké saka ing angger-anggering Torèt , awit kita wis padha mati tumrap kang mauné ngunjara kita , satemah saiki kita leladi ana ing kaanan kang anyar , manut ing Roh , ora ana ing kaanan lawas manut ing tulisané angger-anggering Torèt .
Yèn mangkono apa sing arep kita kandhakaké ? Apa angger-anggering Torèt iku dosa ? Babar pisan ora ! Kosok baliné , malah marga saka angger-anggering Torèt iku aku mangerti dosa . Awit aku uga ora ngerti apa kang diarani mélik iku , menawa angger-anggering Torèt ora dhawuh , " Sira aja mélik ! "
Nanging marga saka pepakon mau , dosa olèh jalaran kanggo nenangi sarupaning kamélikan kang ana ing aku , sabab tanpa angger-anggering Torèt , dosa iku mati .
Biyèn aku iki urip tanpa angger-anggering Torèt . Nanging satekané pepakon mau , dosa wiwit urip ,
balik aku mati . Pepakon kang mesthiné nuntun marang urip , tumraping aku malah dadi jalaraning pati .
Awit saka ananing pepakon iku , dosa olèh jalaran anggoné nasaraké aku , lan marga saka pepakon iku mau dosa matèni aku .
Dadi angger-anggering Torèt iku suci , lan pepakon iku iya suci , bener lan becik .
Yèn mangkono , apa kang becik iku kang njalari patiku ? Babar pisan ora ! Nanging supaya tetélaa yèn iku mau si dosa , dosa iku migunakaké kang becik kanggo nekakaké patiku , satemah marga saka pepakon mau , wujudé dosa dadi saya cetha manèh .
Sabab kita mangerti , menawa angger-anggering Torèt iku sipaté rohani , nanging aku iki asipat kadagingan , kaedol marang pangwasaning dosa .
Sabab apa baé kang daktindakaké iku , aku dhéwé ora mangerti . Awit apa kang daktindakaké iku mau dudu kang dakkarepaké ; nanging apa kang daksengiti , iku kang daktindakaké .
Dadi menawa aku nindakaké bab kang ora dakkarepaké , iku ateges aku ngakoni yèn angger-anggering Torèt iku becik .
Menawa mangkono dudu aku manèh kang nindakaké , nanging dosa kang ana ing sajroning atiku .
Sabab aku mangerti , yèn ing aku iki , yaiku aku cara kadagingan , ora ana kang becik . Sabab karep nindakaké kang becik pancèn ana ing aku , nanging nglakoni apa kang becik , ora .
Sabab dudu kang dakkarepaké , yaiku kang becik , kang daktindakaké , nanging kang ora dakkarepaké , yaiku kang ala , kang daktindakaké .
Dadi yèn aku nindakaké apa kang ora dakkarepaké , ateges dudu aku manèh kang nindakaké , nanging si dosa kang dumunung ana ing aku .
Kang iku , aku nemu wewaton mangkéné : Menawa aku kepéngin nindakaké kang becik , kang ala wis cumepak ana ing aku .
Sabab sajroning batinku , aku seneng marang angger-anggeré Allah ,
nanging ana ing gegelitaning badanku weruh ana angger-angger liya kang cengkah karo angger-anggering akal-budiku , sarta njalari aku dadi tawananing angger-anggeré dosa kang ana ing gegelitaning badanku .
Aku iki pancèn wong kang cilaka ! Sapa kang bakal ngluwari aku saka badan rèh-rèhané pati iki ?
Puji sokur marang Allah , lantaran Yésus Kristus , Gusti kita .
Dadi sarana akal-budiku , aku ngawula marang angger-anggeré Allah , nanging sarana daging aku ngawula marang angger-anggeré dosa .
Kang iku saiki wis ora ana paukuman manèh tumrap wong kang padha ana ing Kristus Yésus .
Sabab angger-anggeré Roh kang paring urip , wis ngluwari kowé kabèh ana ing Kristus , saka angger-anggering dosa lan pati .
Awit apa kang ora bisa ditindakaké déning angger-anggering Torèt jalaran tanpa daya marga déning daging , wis katindakaké déning Allah sarana ngutus Kang Putra piyambak , padha karo manungsa kang nandhang dosa , Panjenengané wis matrapi paukuman tumrap dosa ana ing sajroning daging ,
supaya apa kang dadi pangajabé angger-anggering Torèt katetepana ana ing kita , kang ora padha urip nuruti daging , nanging manut marang Roh .
Sabab wong kang urip miturut daging , iku padha ngangen-angen prakara-prakara kang saka ing daging ; nanging wong kang uripé manut marang Roh , iku padha ngangen-angen prakara-prakara kang saka Roh .
Awitdéné pepénginané daging iku pati , balik pepénginané Roh iku urip lan tentrem-rahayu .
Sabab pepenginaning daging iku nyatru marang Allah , awit ora cundhuk marang angger-anggeré Allah , lan pancèn iya ora bisa .
Wong kang urip miturut daging iku ora bakal ndadèkaké keparengé Allah .
Balik kowé iku padha ora urip miturut daging , nanging miturut Roh , mangkono iku menawa Rohing Allah pancèn dedalem ana ing kowé . Nanging sing sapa ora kadunungan Rohé Kristus , wong iku dudu kagungané Kristus .
Nanging menawa Kristus dedalem ana ing kowé , sanadyan badan iku mati marga saka dosa , nanging roh iku urip awit saka kabeneraké .
Menawa Rohé kang wis mungokaké Yésus saka ing antarané wong mati iku dedalem ana ing kowé , dadiné kang wis mungokaké Kristus saka ing antarané wong mati iku iya bakal nguripaké badanmu kang kena ing pati iku , lantaran Roh kang dedalem ana ing kowé .
Mulané para Sadulur , kita iki padha dadi wong kang kapotangan , nanging ora marang daging supaya urip nuruti daging .
Sabab menawa urip nuruti daging , kowé bakal padha mati ; nanging menawa déning Roh kowé matèni panggawéning badanmu , kowé bakal padha urip .
Sakèhé wong kang katuntun déning Rohé Allah , iku padha dadi putrané Allah .
Awit kowé padha ora nampani rohing pangawulan kang njalari kowé dadi wedi manèh , nanging kowé wis padha nampani Roh kang njalari kowé dadi putrané Allah . Marga saka Roh iku kita banjur padha nyebut , " Abba , Rama ! "
Roh iku neksèni bebarengan karo roh kita , yèn kita iku para putrané Allah .
Déné menawa kita iki dadi putra , dadi iya ahli waris , tegesé wong kang padha nduwèni hak nampani prasetyané Allah , kang bakal katampa bebarengan karo Kristus , yaiku menawa kita padha ndhèrèk nandhang sangsara karo Panjenengané , supaya kita iya ndhèrèk kamulyakaké bareng karo Panjenengané .
Sabab aku yakin , yèn kasangsaraan ing jaman saiki iku ora kena katandingaké karo kamulyan kang bakal kaparingaké marang kita .
Sabab kanthi cecengklungen sakèhing titah anggoné padha nganti-anti marang wektu kababaré para putrané Allah .
Awit sakèhing titah wis katelukaké marang prakara-prakara kang tanpa guna , ora saka karepé dhéwé , nanging marga saka karsané Panjenengané kang nelukaké ,
ananging sajroning pangarep-arep , marga titah iku dhéwé uga bakal kaluwaran saka ing pangawulaning karusakan , lan lumebu marang kamardikan lan kamulyané para putrané Allah .
Sabab kita padha mangerti , yèn nganti sapréné sakèhing titah iku iya padha sesambat lan iya padha ngrasakaké larané wong kang arep nglairaké .
Ora mung wong-wong iku baé , nanging kita kang wis kaparingan Roh minangka ganjaran wiwitan , uga padha sesambat sajroning ati kalawan nganti-anti wektuné kaangkat putra , yaiku pangluwaraning badan kita .
Sabab kita padha kaslametaké ana ing pangarep-arep . Nanging pangarep-arep kang katon iku dudu pangarep-arep manèh , marga kepriyé wong isih ngarep-arep barang kang wis dideleng ?
Nanging menawa kita ngarep-arep marang apa kang ora kita deleng , anggon kita ngarep-arep iku kalawan sabar .
Mangkono uga Roh iya mbiyantu kita ing sajroning karingkihan kita ; awit kita ora mangerti kepriyé kuduné anggon kita ndedonga ; nanging Roh piyambak ngaturaké panyuwun marang Allah , kanthi pasambat kang ora kaucapaké .
Sarta Allah kang nitipriksa sajroning ati , pirsa karsané Roh , yaiku menawa Panjenengané nyenyuwun kanggo para suci , nyondhongi karsané Allah .
Saiki kita padha mangerti , yèn Allah uga makarya ana ing samubarang kabèh , minangka beciké wong kang padha tresna marang Panjenengané , yaiku para kang tinimbalan miturut ing karsané Allah .
Marga wong kabèh kang wis kapilih saka ing wiwitan déning Panjenengané , iku iya katamtokaké saka ing wiwitan dadi madha rupa karo citrané Kang Putra , supaya Kang Putra iku dadi pambarep ana ing antarané sadulur kabèh .
Wong-wong kang padha katamtokaké saka ing wiwitan iku iya padha katimbalan . Lan kang wus padha katimbalan , iku iya padha kabeneraké . Apadéné kang wus kabeneraké , iku iya padha kamulyakaké .
Kang iku apa kang bakal kita kandhakaké tumrap kabèh mau ? Menawa Allah ana ing pihak kita , sapa kang bakal nglawan kita ?
Kang ora ngéman Kang Putra piyambak , nanging malah nganti masrahaké Panjenengané kanggo kita kabèh , apa iya kalakon ora maringaké samubarang kabèh marang kita bareng lan Panjenengané ?
Sapa kang bakal nggugat para pilihané Allah ? Apa Allah kang mbeneraké wong-wong mau ? Sapa kang bakal matrapi paukuman ?
Apa Kristus Yésus kang wis séda ? Malah luwih saka iku , apa kang wis wungu , kang lenggah ana ing satengené Allah , malah dadi kang mbélani kita ?
Sapa kang bakal misahaké kita saka sihé Kristus ? Apa panganiaya , apa kasangsaran , apa panguya-uya , apa kaluwèn , apa kawudan , apa bebaya , apa pedhang ?
Kaya kang wis katulisan , " Margi saking Paduka , kawula sami wonten ing salebeting bebaya pejah sadinten muput , kawula sami kaanggep kados ménda sembelèhan . "
Nanging tumrap iku mau kabèh , kita padha ngluwihi wong-wong kang menang , lantaran Panjenengané kang wus ngasihi kita .
Sabab aku yakin , menawa pati utawa urip , para malaékat apa para pangwasa , kang saiki ana utawa kang bakal ana ,
apa sakèhing pangwasa kang ana ing dhuwur utawa ing ngisor , utawa sawenèhing titah liyané , ora bakal bisa misahaké kita saka ing sihé Allah , kang ana ing Kristus Yésus , Gusti kita .
Aku ngandhakaké apa kang bener ana ing Kristus , aku ora goroh . Sabab osiking atiku mèlu neksèni marga déning Roh Suci ,
menawa aku nandhang prihatin banget , lan tansah sedhih .
Malah aku saguh nampa ipat-ipat , sarta kapisah saka Kristus marga para Sadulurku , golonganing bangsaku cara daging .
Sabab wong-wong kabèh iku wong Israèl kang wis kaangkat dadi putra lan wis kaparingan kamulyan tuwin prajanjian-prajanjian sarta angger-anggering Torèt , apadéné pangibadah lan prasetya-prasetya .
Wong-wong iku padha tedhak-turuné para bapa leluhur , kang cara kadagingan nurunaké Kristus , kang ngungkuli samubarang kabèh . Panjenengané iku Allah kang kudu pinuji-puji ing salawas-lawasé . Amin .
Éwadéné pangandikané Allah iku mokal yèn ta nganti gagal . Awit ora kabèh wong kang asalé saka Israèl iku wong Israèl ,
lan iya ora kabèh kang kagolong putrané Abraham iku tedhaké Abraham kang sejati , nanging , " Kang asalé saka Ishak iku kang bakal kasebut turunira . "
Tegesé : Dudu anak-anak kang cara kadagingan kang dadi para putrané Allah , nanging para anak prasetyan kang kaétung dadi turun kang sah .
Sabab pangandika iku isi prasetya , mangkéné , " Ing watara pendhak mangsa iki Ingsun bakal rawuh , sarta Sarah bakal duwé anak lanang . "
Malah ora mung iku baé . Kang luwih cetha manèh yaiku Ribka kang mbobot saka priya siji , yaiku Ishak , bapa leluhur kita .
Sabab nalika bayi-bayi mau durung padha lair , lan durung nglakoni panggawé becik utawa ala , -- supaya rancangané Allah bab pamilihé tetepa , ora adhedhasar panggawé nanging adhedhasar timbalané --
dingandikakaké marang Ribka , mangkéné , " Sing tuwa bakal ngawula marang sing enom , "
iya kaya kang katulis , surasané , " Yakub sunkasihi , nanging Ésau sunsengiti . "
Yèn mangkono , apa kang bakal kita kandhakaké ? Apa Allah ora adil ? Mokal !
Sabab Panjenengané wis ngandika marang Musa , mangkéné , " Ingsun bakal melasi marang sapa baé kang sunkarsakaké sunwelasi , sarta Ingsun bakal paring sih-kamirahan marang sapa baé kang sunkarsakaké sunparingi sih-kamirahan . "
Dadi bab iku ora gumantung marang kareping wong utawa réka-dayaning wong , nanging gumantung marang sih-kamirahané Allah .
Marga ing Kitab Suci ana pangandika marang Firaun , mangkéné , " Ya mangkono iku sababé anggoningsun ngangkat sira , yaiku supaya Ingsun bisa ngatingalaké pangwaosingsun ana ing sira , sarta asmaningsun supaya kasuwurna ing salumahing bumi . "
Dadi Panjenengané maringi sih-piwelas marang sapa baé kang dikarsakaké , lan Panjenengané mangkotaké sapa baé kang dikarsakaké .
Saiki kowé arep kandha marang aku , " Yèn mangkono , apa manèh kang isih kaanggep luput déning Panjenengané ? Sabab sapa kang bisa nglawan karsané ? "
Nanging , hé manungsa , kowé iku sapa ta déné kok madoni Allah ? Apa iya bisa ta , kang kagawé kandha marang kang nggawé , mangkéné , " Yagéné déné anggonmu gawé aku kok kaya mangkéné ? "
Apa tukang grabah iku ora duwé wewenang tumrap lempungé ; saka prongkolan kang padha , sapérangan kagawé barang kang mulya , sapérangan kagawé barang liyané kang lumrah ?
Dadiné , saupama kangggo ngatingalaké bebendu lan nedahaké pangwaosé , Allah paring kasabaran kang gedhé marang wadhahing bebendu , kang wus kacawisaké marang karusakan ,
mangka iku malah kagem ngatingalaké anggoné sugih kamulyan marang wadhahing sih-piwelasé , kang wis kacawisaké marang kamulyan ?
Yaiku kita , kang wis padha katimbalan , ora mung saka ing antarané wong Yahudi baé , nanging uga saka ing antarané bangsa-bangsa liya ,
kaya kang wus kapangandikakaké uga ana ing kitab Hoséa , surasané , " Kang dudu umatingsun bakal sunsebut umatingsun , lan kang dudu kekasih , iku sunsebut kekasih . "
Lan ing panggonan kang wong-wongé dipangandikani , " Sira iku dudu umatingsun , " ing kono wong-wong mau bakal dipangandikani , " Para Putrané Allah kang gesang . "
Lan Yésaya nguwuh ing ngatasé Israel , mangkéné , " Sanadyan Banisraèl iku cacahé kaya wedhiné sagara , nanging mung kekarèné baé kang bakal kaslametaké .
Sabab apa kang wus kapangandikakaké , bakal tumuli katindakaké déning Pangéran ana ing bumi , kalawan sampurna lan tumuli . "
Kaya kang sadurungé wus kaweca déning Yésaya , mangkéné , " Saupama Pangéran kang murbèng dumadi ora nyisakaké turun marang kita , kita wus dadi kaya Sodom lan padha kaya Gomora . "
Yèn mangkono , apa kang bakal kita kandhakaké ? Sanyatané : Bangsa-bangsa liya kang padha ora ngupaya apa kang bener , wus padha kabeneraké , yaiku kabeneraké marga saka pracaya .
Nanging : Bangsa Israèl sanadyan ngupaya apa kang bener lantaran angger-angger , ora bisa netepi angger-angger mau .
Yagéné kok ora ? Sabab bangsa Israèl anggoné ngupaya ora adhedhasar pracaya , nanging adhedhasar panggawé . Bangsa iku padha kasandhung ing watu sandhungan ,
kaya kang katulis , surasané , " Lah ing Sion Ingsun sèlèhi watu tetanggoran lan watu gedhé kang njalari wong tiba , lan sapa kang kumandel marang Panjenengané , ora bakal kawirangan . "
Para Sadulur , kang dadi pepénginaning atiku lan pandongaku marang Allah yaiku , supaya wong-wong mau padha kaslametaké .
Amarga aku neksèni , yèn pancèn padha mempeng anggoné padha ngabekti marang Allah , nanging tanpa pangertèn kang bener .
Sabab , amarga padha ora mangerti marang pakaryaning Allah kang mbeneraké , sarta ngupadi beneré dhéwé , mulané padha ora sumuyud marang apa kang bener tumraping Allah .
Sabab Kristus iku kang dadi kawusanané angger-anggering Torèt , satemah saben wong kang pracaya banjur kabeneraké .
Sabab Musa nyerat apa kang bener miturut angger-anggering Torèt , mangkéné , " Sapa kang nglakoni angger-angger , iku bakal urip marga saka iku . "
Nanging apa kang bener awit saka pracaya , iku uniné mangkéné , " Aja ngunandika ing sajroning atimu : Sapa ta kang bakal sumengka menyang swarga ? " yaiku kanggo ngaturi Kristus tumedhak ,
utawa , " Sapa ta kang bakal mudhun menyang teleng-palimenganing pati ? " yaiku : Kanggo nginggahaké Kristus saka ing antarané wong mati .
Nanging kepriyé uniné ? Mangkéné , " Pangandika iku cedhak karo kowé , ana ing cangkemmu lan ana ing atimu . " Yaiku pangandika bab pracaya , kang dakwartakaké .
Sabab , menawa sarana cangkemmu kowé ngakoni yèn Yésus iku Gusti , lan atimu ngandel menawa Allah wus mungokaké Panjenengané saka ing antarané wong mati , kowé bakal kaslametaké .
Sabab , sarana ati wong anggoné pracaya sarta kabeneraké , lan sarana cangkem wong anggoné ngakoni pracayané , sarta kaslametaké .
Awit Kitab Suci mratélakaké , mangkéné , " Sapa kang pracaya marang Panjenengané , ora bakal kawirangan . "
Sabab wong Yahudi lan wong Yunani iku ora ana bédané . Awit , Gustiné wong kabèh , iku sejatiné padha , sarta lubèr kadarmané marang sadhéngaha wong kang padha nyebut marang Panjenengané .
Awitdéné , " sapa kang nyebut asmaning Pangéran bakal kaslametaké . "
Nanging kepriyé wong bisa nyebut marang Panjenengané kang durung dipracaya ? Kepriyé wong bisa pracaya marang Panjenengané , menawa durung tau krungu bab Panjenengané ? Kepriyé wong bisa krungu bab Panjenengané menawa ora ana kang martakaké ?
Lan kapriyé wong bisa martakaké bab Panjenengané , menawa ora kautus ? Kaya kang katulis , surasané , " Iba anggoné nyenengaké tekané wong kang padha nggawa pawarta becik . "
Ananging ora saben wong padha nampani pawarta becik iku mau . Sabab Yésaya matur , mangkéné , " Dhuh Pangéran , sinten ingkang badhé pitados dhateng punapa ingkang sami kawula wartosaken ? "
Dadiné , pracaya iku thukulé awit saka apa kang karungu , sarta apa kang karungu iku marga saka pangandikané Kristus .
Ananging aku takon : Apa wong-wong iku ora padha krungu ? Sejatiné wis padha krungu , " Swarané wong-wong kang martakaké wis sumrambah ing salumahing bumi . Sarta pawartané wis tekan ing pungkasaning jagat . "
Nanging aku takon manèh : Apa kirané Israèl ora mangerti ? Wiwitané ana pangandikané Musa , mangkéné , " Ingsun bakal ndandèkaké kumèrènira marang wong-wong kang dudu umat , sarta ndadèkaké nepsunira marang bangsa kang bodho . "
Lan kalawan kendel Yésaya ngandika , " Ingsun wis marengaké wong kang ora ngupaya Ingsun padha nemokaké Ingsun . Ingsun wus ngatingal marang wong-wong kang ora nakokaké Ingsun . "
Balik tumrap Israèl pangandikané , mangkéné , " Sadina muput astaningsun mulung marang bangsa kang ora mbangun-turut sarta maido . "
Kang iku aku takon : Apa kirané Allah wis nampik umaté ? Babar pisan ora ! Awit aku dhéwé iya wong Israèl trahé Abraham , saka suku Bényamin .
Allah ora nampik umaté kang kapilih wiwit biyèn . Apa kowé padha ora mangerti , apa kang wis kapangandikakaké ing Kitab Suci bab Élia , nalika nggugat Israèl ana ing ngarsané Allah ,
" Dhuh Pangéran , para nabi Paduka sampun sami dipun pejahi , misbyah-misbyah Paduka sampun dipun brukaken , namung kawula piyambak ingkang taksih gesang , mangka tiyang-tiyang punika sami kepéngin mejahi kawula . "
Nanging kepriyé pangandikané Allah marang Élia mau ? Mangkéné , " Ingsun isih ngèngèhaké wong pitung èwu kagem Ingsun , kang ora tau sujud nyembah marang Baal . "
Mangkono uga ing wektu saiki , iya ana sisa sapantha kang pamilihé adhedhasar sih-rahmat .
Menawa bab iku kelakoné awit saka sih-rahmat , dadiné ora marga saka panggawé manèh , sabab yèn ora mangkono , kang diarani sih-rahmat iku dudu sih-rahmat manèh .
Dadiné kepriyé ? Israèl ora bisa nggayuh apa kang diupaya , nanging para wong kang pinilih iku kang bisa olèh . Déné liyané , atiné wus padha kawangkotaké ,
kaya kang katulis , surasané , " Allah ndadosaké wong-wong mau padha kaya turu kepati , maringi mripat kang ora kanggo ndeleng , lan kuping kang ora kanggo ngrungokaké , nganti tumeka ing dina iki uga . "
Apadéné Daud munjuk , " Méja pakembulanipun dadosa kalajiret lan pasangan , séla sandhungan , punapadéné piwales tumrap tiyang-tiyang punika .
Saha mripatipun sami kadamela peteng , satemah sami mboten ningali , sarta gegeripun kadamela wungkuk ing salaminipun .
Kang iku aku takon : Apa wong mau anggoné padha kesandhung iku supaya tiba ? Babar pisan ora ! Nanging awit saka paneraké , karahayon banjur tumiba marang bangsa-bangsa liya , supaya padha mèri .
Awit menawa panerak mau ateges kasugihan tumraping jagat , lan kagagalané dadi kasugihané bangsa-bangsa liya , méndahané manèh kasampurnané .
Aku pitutur marang kowé , hé para bangsa kang dudu bangsa Yahudi . Iya marga aku iki dadi rasulé para bangsa kang dudu bangsa Yahudi , aku nganggep yèn bab iki dadi kamulyaning anggonku leladi ,
yaiku mbokmenawa aku bisa nuwuhaké rasa mèri ing sajroning batiné para Sadulurku tunggal bangsa miturut daging , sarta bisa nylametaké marang sawatara wong panunggalané wong-wong iku .
Sabab yèn panampiké iku ateges pirukun tumrap ing jagat , panampané wong-wong iku apa nduwèni teges liya kajaba urip saka ing antarané wong mati ?
Menawa jladrèn kang sapisanan iku suci , dadiné jladrèné kabèh uga suci , lan yèn oyodé suci , pang-pangé uga suci .
Mulané , menawa pang-pangé wis ana sawatara kang dikethoki , lan kowé kang dadi thukulan alas wis kacangkokaké minangka gantiné , temahan mèlu olèh bagéan saka oyodé wit zaitun kang kebak tlutuh iku ,
kowé aja padha gumunggung marang pang-pang iku ! Menawa kowé padha gumunggung , padha diéling , yèn dudu kowé kang nyangga oyodé , nanging oyod iku kang nyangga kowé .
Bisa uga kowé bakal kandha : Ana pang kang padha dikethoki , iku supaya aku kacangkokaké .
Iya bener ! Anggoné padha dikethoki iku , awit saka anggoné ora pracaya , lan kowé bisa jejeg iku mung marga pracaya . Kowé aja umuk , nanging malah wedia !
Sabab , menawa Allah ora ngéman marang pang-pang kang asli , Panjenengané ora bakal ngéman marang kowé uga .
Mulané waspadakna sih-kamirahané Allah , nanging uga pandamelé kang keras , yaiku pandamelé kang keras tumrap wong kang wis padha tiba , nanging kamirahané tumrap kowé , samono iku menawa kowé tetep ana ing kamirahané , menawa ora , kowé iya bakal padha kapagas uga .
Nanging pang kang wis padha kapagas mau uga bakal kacangkokaké , menawa ora puguh anggoné ora pracaya , jalaran Allah kagungan pangwasa nyangkokaké iku manèh .
Sabab menawa kowé kang dadi pangé wit zaitun alas wis padha kakethok , lan cengkah karo kaananmu iku , kowé wis padha kacangkokaké ing wit zaitun sejati , méndahané manèh pang-pang kang asli , mesthi bakal kacangkokaké ing wit zaitun asliné dhéwé .
Para Sadulur , supaya kowé aja padha rumangsa pinter , karepku kowé padha mangertia wewadi iki : Wong Israèl iku sapérangan padha mangkotaké atiné , nganti tekan ganeping cacahé wong-wong saka bangsa-bangsa liyané kang sowan marang Allah .
Kanthi patrap kang mangkono , wong Israèl bakal kaslametaké kabèh , kaya kang katulis , surasané , " Saka ing Sion bakal rawuhé Juru-wilujeng , Panjenengané bakal nyingkiraké sakèhing pamblasaré Yakub .
Lan iki prasetyaningsun karo wong-wong iku , nalika Ingsun mbirat dosané . "
Mungguhing Injil , wong-wong iku padha dadi mungsuhé Allah marga kowé , ananging mungguhing pilihan , wong-wong iku padha dadi kekasihé Allah , marga para leluhuré .
Sabab Allah ora keduwung tumrap peparing lan timbalané .
Sabab iya padha karo kowé ing biyèn , anggonmu padha ora mbangun-turut marang Allah , nanging saiki wus padha nampa sih-kawelasan marga wong-wong iku padha ora mbangun-turut ,
mangkono uga , wong-wong iku saiki iya padha ora mbangun-turut , supaya marga saka sih-kawelasan kang wis koktampa , wong-wong mau uga bakal nampa sih-kawelasan .
Sabab Allah wis ngungkung manungsa kabèh ana ing kaanan ora mbangun-turut , supaya Panjenengané bisa nélakaké sih-kawelasané marang wong-wong kabèh mau .
Wah , saiba gunging kasugihan , kawicaksanan sarta kawaskithané Allah ! Sanyata putusané ora kena jinajagan , sarta marginé ora kena katlusuran . x -
Sabab , sapa ta kang nyumurupi marang panggalihané Pangéran ? Utawa , sapa ta kang bisa dadi paramparané ?
Utawa , sapa ta kang wus tau nyaosaké samubarang marang Panjenengané , satemah Panjenengané kudu paring leliru ?
Awitdéné samubarang kabèh iku saka Panjenengané , krana Panjenengané sarta kagem Panjenengané ; kamulyan kagema Panjenengané salawas-lawasé ! Amin .
Kang iku para Sadulur , marga saka sih-kamirahané Allah , aku pitutur marang kowé , padha nyaosna badanmu minangka kurban kang urip , kang suci lan kang dadi keparengé Allah : Iya kang mangkono iku pangibadahmu kang sejati .
Kowé aja madha rupa kaya donya iki , nanging padha salina marga saka budimu kaanyaraké , satemah kowé bisa mbédakaké endi kang dadi karsané Allah : Apa kang becik , kang dadi keparengé lan kang sampurna .
Adhedhasar sih-rahmat kang kaparingaké marang aku , aku pitutur marang saben wong ing antaramu : Aja padha mikiraké prakara-prakara kang luwih dhuwur katimbang kang patut kok pikiraké , nanging anggonmu mikir kudu kanthi duga-prayoga , satemah kowé padha bisa ngwasani badanmu miturut ukuraning pangandel , kang kaparingaké déning Allah marang kowé dhéwé-dhéwé .
Sabab padha kaya badan siji , kita nduwèni gegelitan kang akèh , nanging ora kabèh gegelitan iku duwè ayahan kang padha ,
mangkono uga kita iki , sanadyan akèh , padha dadi badan siji ana ing Kristus ; ananging siji-sijiné kita padha dadi gegelitan tumrap liyané .
Iya mangkono iku , kita iki padha duwé ganjaran kang béda-béda , miturut peparing kang kaparingaké marang kita : Menawa ganjaran iku kanggo meca , tindakna miturut pangandel kita .
Menawa ganjaran kanggo leladi , iya padha leladia ; menawa ganjaran kanggo memulang , iya padha memulanga ;
menawa ganjaran kanggo awèh pitutur , iya padha awèha pitutur . Sing sapa ngedum-edum , tindakna kanthi éklasing ati ; sapa kang mimpin , tindakna kanthi taberi ; sapa kang nélakaké kawelasan , tindakna kanthi bungah .
Tresna iku aja lamis ! Padha sengita marang piala sarta nglakonana panggawé becik .
Kowé padha tresna-tinresnanana dikaya sadulur , lan padha dhisik-dhisikan anggonmu urmat-ingurmatan .
Kasregepanmu aja nganti kendho , rohmu ngalad-alada , lan padha leladia marang Pangéran .
Padha bungaha sajroning pangarep-arep , disabar sajroning kasusahan , dimantep anggonmu ndedonga !
Padha mèlua nanggung kekurangané para suci lan padha awèh panginepan !
Berkahana sapa kang nganiaya kowé , berkahana lan aja koksupatani .
Mèlua bungah karo wong kang bungah , lan nangisa karo wong kang nangis .
Padha ditunggal ati ing sajroning uripmu bebarengan ; aja mikiraké prakara kang dhuwur-dhuwur , nanging enerna uripmu kanggo prakara-prakara kang prasaja . Aja kuminter !
Aja males ala marang wong kang gawé piala ; padha nindakna apa kang becik tumrap wong kabèh .
Sabisa-bisa , yèn pancèn gumantung marang kowé , uripa kanthi rukun karo wong kabèh .
Para Sadulurku kang kinasih , kowé dhéwé aja nganti padha nandukaké piwales , nanging prakara iku pasrahna marang bebenduné Allah , sabab ana tulisan , mangkéné , " Pamales iku wewenangingsun . Ingsun kang bakal malesaké , " mangkono pangandikaning Pangéran .
Nanging , " Menawa mungsuhmu kaluwèn , wènèhana mangan ; yèn ngelak , wènèhana ngombé . Sabab kanthi patrap mangkono iku , kowé gawé wirangé , prasasat numpuk mawa ing sirahé . "
Kowé aja nganti dikalahaké déning piala , nanging piala iku kalahna sarana kabecikan .
Saben wong sumuyuda marang pangwasa kang mbawahaké , sabab ora ana pangwasa kang asalé ora saka Allah ; lan para pangwasa kang ana iku padha katetepaké déning Allah .
Mulané sing sapa mbaléla marang pamaréntah , ateges mbangkang marang pranatané Allah , lan sapa baé kang mbaléla , bakal nekakaké paukuman tumrap awaké dhéwé .
Awit sing sapa tumindak becik , ora usah wedi marang pamaréntah , mung menawa nglakoni panggawé ala baé . Apa kowé gelem urip tanpa wedi marang pamaréntah ? Nindakna apa kang becik , temah kowé bakal olèh pangalemé .
Awit pamaréntah iku abdiné Allah kanggo kabecikanmu . Nanging menawa kowé nindakaké piala , pancèn iya kudu wedi , marga ora tanpa gawé anggoné pamaréntah iku nganggar pedhang . Pamaréntah iku abdiné Allah kanggo malesaké bebenduné Allah tumrap kang padha nindakaké piala .
Mulané kita prelu padha sumuyud , ora mung marga bebenduné Allah baé , nanging uga marga saka osiking ati kita .
Iya marga saka iku anggonmu padha mbayar pajeg . Awit kang padha ngurusi iku mau padha dadi abdiné Allah .
Mbayara marang wong kabèh apa baé kang kudu kokbayar . Pajeg marang wong kang wenang nampani pajeg , béya marang wong kang wenang nampani béya ; pakèring marang wong kang wenang nampa pakèring lan pakurmatan marang wong kang wenang nampa pakurmatan .
Kowé aja padha duwé utang apa-apa marang sapa baé , kajaba mung utang tresna-tinresnan . Awit sing sapa nresnani pepadhané , iku wus netepi angger-anggering Torèt .
Awit dhawuh , " Aja laku jina , aja matèni , aja nyenyolong , aja mélik , " apadéné dhawuh liyané , wus kacakup ana ing pangandika iki , yaiku , " Tresnaa marang sapepadhanira dikaya marang awakira dhéwé ! "
Katresnan iku ora nindakaké piala marang sapepadhané , mulané katresnan iku ngganepi angger-anggering Torèt .
Prakara iki kudu koktindakaké , sabab kowé mangerti kaanané wektu saiki , yaiku wus tekan wanciné kowé tangi saka anggonmu turu . Awit saiki wektu kang kanggo nylametaké kita wus saya cedhak , katimbang nalika kita dadi wong pracaya .
Wektuné wis lingsir wengi , wis mèh raina . Mulané payo kita padha ngrucat sakèhing panggawé kang peteng , sarta sikep gegamaning pepadhang !
Payo kita padha urip kang patut , kaya ing wayah awan , aja padha nguja memangan lan mendem-mendeman ; aja padha laku jina lan ngumbar hawa-napsu ; aja padha tukar padu lan kumèrèn .
Nanging padha ngrasuka Gusti Yésus Kristus lan aja nuruti watak kang asipat daging kanggo ngumbar pepénginané .
Wong kang ringkih pracayané iku tampanana , lan aja ngrembug panemuné .
Ana wong kang yakin , yèn kena mangan sawernaning pangan , nanging wong kang ringkih pracayané mung mangan jejanganan baé .
Sapa kang mangan , aja ngrèmèhaké kang ora mangan , sarta sapa kang ora mangan aja ngadili wong kang mangan , awit Allah wus kepareng nampa wong mau .
Kowé iku sapa ta , déné kok ngadili baturing liyan ? Wong iku ngadeg apa tiba , iku rak urusané bendarané dhéwé . Nanging wong iku bakal tetep ngadeg , marga Pangéran kwaos njaga wong mau supaya terus ngadeg .
Ana wong kang nganggep yèn ana dina kang luwih wigati katimbang dina-dina liyané , nanging ana manèh kang ngarani menawa kabèh dina iku padha baé . Saben wong iku yakina kanthi temenan ana ing sajroné atiné dhéwé .
Sapa kang nggondèli salah siwijining dina , anggoné tumindak mangkono mau kagem ngurmati Gusti . Déné wong kang mangan , nindakaké kang mangkono iku kagem Gusti , awit wong iku ngaturaké panuwun marang Allah . Lan sapa kang ora mangan , wong mau nindakaké iku kagem Gusti , lan uga ngaturaké panuwun marang Allah .
Sabab ora ana siji baé ing antara kita kang uripé kanggo awaké dhéwé , lan ora ana siji baé ing antara kita kang patiné kanggo awaké dhéwé .
Marga menawa kita urip , urip kita iku kagem Gusti , lan menawa kita mati , mati kita iku iya kagem Gusti . Dadiné , urip utawa mati , kita iki padha dadi kagungané Gusti .
Sabab , iya minangka iku Kristus wus séda lan wungu manèh , supaya Panjenengané jumeneng Gusti tumrap wong-wong mati apadéné kang isih urip .
Nanging mungguhing kowé , yagéné kowé kok ngadili sadulurmu tunggal pracaya ? Utawa yagéné kowé kok ngrèmèhaké sadulurmu iku ? Awit kita kabèh kudu ngadhep dhamparing pangadilané Allah .
Awit ana tulisan , surasané , " Demi gesangingsun , " mangkono pangandikaning Pangéran , kabèh dhengkul bakal padha sujud ana ing ngarsaningsun , sarta sakèhé ilat bakal ngluhuraké Allah . "
Dadiné saben wong ing antara kita bakal ngaturaké panjawab kita dhéwé-dhéwé marang Allah .
Mulané kita aja padha adil-ingadilan manèh ! Nanging luwih becik kowé nganut panemu iki : Kita aja nganti dadi jalarané sadulur tunggal pracaya kita tiba utawa kesandhung !
Aku mangerti lan yakin ana ing Gusti Yesus , yèn ora ana barang kang najis saka kaanané dhéwé ; mung kanggo wong kang nganggep sawijining barang iku najis , tumrapé wong mau barang iku dadi najis .
Sabab yèn kowé nglarakaké atiné sadulurmu tunggal pracaya marga saka apa kang kokpangan , dadiné kowé ora urip awewaton katresnan manèh . Kowé aja gawé rusaké sadulurmu marga saka panganmu , sabab Kristus wus séda kanggo wong iku .
Kanthi mangkono , kowé aja nganti gelem dipitenah bab apa kang becik tumrapmu .
Sabab Kratoné Allah iku dudu bab pangan lan ombén-ombèn , nanging bab kayektèn , tentrem-rahayu sarta suka-pirena marga déning Roh Suci .
Awit sapa baé kang ngladosi Kristus kanthi patrap mangkono , iku dadi keparengé Allah sarta kaajènan ing wong .
Mulané payo kita padha nggayuh marang apa kang ndadèkaké rukun sarta bangun-binangun .
Kowé aja mbubrah pakaryané Allah marga déning pangan ! Samubarang kabèh iku suci , nanging wong dadi luput , yèn pangané njalari wong liya kesandhung .
Beciké kowé aja mangan daging sarta aja ngombé anggur , utawa nindakaké apa baé kang dadi sandhungan tumrap sadulurmu tunggal pracaya .
Antepana kang dadi keyakinanmu iku tumrap awakmu dhéwé ana ing ngarsané Allah . Rahayu wong kang ora ngukum awaké dhéwé tumrap apa kang dianggep becik katindakaké .
Nanging sing sapa mangan kanthi mangu-mangu , iku ateges wis kaukum , awit anggoné nindakaké iku ora kadhasaran pracaya . Mangka samubarang kang ora kadhasaran pracaya iku dosa .
Anadéné kita kang kuwat , mèlu nyangga karingkihané wong kang ora kuwat , lan aja ngupaya kasenengan kita dhéwé .
Saben wong ing antara kita , kudu ngudi kasenengané sapadha-padha , murih beciké supaya padha kabangun .
Awit Kristus uga ora ngupaya karemenané piyambak , nanging kaya kang katulisan , surasané , " Tembung-tembung panacadipun tiyang ingkang sami nyacad Paduka , dhumawah dhateng kawula . "
Ujer samubarang kang biyèn wus katulis , iku katulis minangka piwulang kanggo kita , supaya kita gondhèlan kanthi kenceng ing pangarep-arep kalawan sabar mantep sarta panglipur kang saka ing Kitab Suci .
Muga-muga Allah kang dadi etuking sabar mantep sarta panglipur , karsa maringi pirukun marang kowé , kaya kang dikarsakaké déning Kristus Yésus ,
satemah kalawan saiyeg sarta tunggal tembung , kowé padha ngluhuraké Allah , lan Ramané Gusti kita , Yésus Kristus .
Mulané kowé padha tampa-tinampanana , padha kaya Kristus anggoné uga wus nampani kita , kagem kaluhurané Allah .
Kang dakkarepaké yaiku , marga kayektèné Allah , Kristus wus dadi peladosé para wong tetakan , kanggo ngukuhaké prasetyané kang wus kaparingaké marang para leluhur kita ,
sarta supaya para bangsa padha bisa ngluhuraké Allah , awit saka sih-palimirmané , kaya kang katulis , surasané , " Mila kawula badhé ngluhuraken Paduka , wonten ing satengahing para bangsa , saha memuji asma Paduka kanthi pangidung mazmur . "
Lan saterusé mangkéné , " Hé para bangsa , padha bungah-bungaha bareng karo umaté . "
Lan manèh , " Hé para bangsa , padha saosa puji marang Pangéran , sarta sakèhé suku bangsa padha memujia marang Panjenengané . "
Sarta sabanjuré pangandikané Yésaya , " Bakal ana sogol thukul saka tunggaké Isai , kang bakal jumeneng ngerèh para bangsa , sarta iya Panjenengané iku kang bakal dadi pangarep-arepé para bangsa . "
Muga-muga Allah , etuking pangarep-arep , menuhi kowé kabèh kanthi sakèhing kabungahan sarta tentrem-rahayu ing sajroning pracayamu , supaya marga saka sawabé Roh Suci , kowé nduwèni lubèring pangarep-arep .
Para Sadulur , aku dhéwé pancèn yakin mungguhing kowé , yèn kowé wus padha sugih kabecikan , mumpuni ing sakèhing kawruh , sarta kaconggah padha éling-ingélingaké .
Éwadéné marga saka sih-rahmat peparingé Allah marang aku , ana ing layang iki ing kana-kéné aku rada wani awèh pepéling marang kowé kabèh ,
yaiku menawa aku kepareng dadi peladosé Kristus Yésus minangka imam kanggo bangsa-bangsa liya , ing bab martakaké Injilé Allah , supaya bangsa-bangsa mau bisa katampi déning Allah , minangka pisungsung kang dadi keparengé , kang kasucèkaké déning Roh Suci .
Dadi aku bisa nglairaké panggunggung ana ing patunggilané Kristus tumrap peladosanku ana ing ngarsaning Allah .
Awit aku ora bakal kumawani nyritakaké bab liyané , kajaba samubarang kang wis katindakaké déning Kristus lantaran aku , yaiku nuntun bangsa-bangsa liya marang pambangun-turut , srana pangucap sarta panggawé ,
kanthi kwasa awujud tandha pangéram-éram sarta kanthi pangwaosing Rohé Allah . Iya mangkono iku , sajroning mider-mider wiwit saka Yérusalèm nganti tekan Ilirikum , aku wis martakaké Injilé Kristus sakatogé .
Lan sajroné martakaké mau aku nganggep dadi utamaning lakuku , menawa anggonku martakaké ora ana ing panggonan-panggonan kang asmané Kristus wus dimangretèni ing wong , supaya anggonku mbangun iku aja nganti ana ing dhasar kang wis kapasang déning wong liya ,
nanging padha karo kang katulis , surasané , " Wong kang padha durung kawartanan bab Panjenengané , bakal padha ndeleng Panjenengané , sarta kang padha durung tau krungu pawartané , bakal padha mangerti . "
Ya marga saka iku aku tansah kepalang anggonku arep nemoni kowé kabèh .
Nanging saiki , sarèhné aku wus ora duwé papan nyambut-gawé manèh ana ing wilayah kéné , sarta sarèhné aku wis sawatara taun kepéngin nemoni kowé kabèh ,
mulané ing lakuku menyang Spanyol , bisaa mampir menyang padununganmu , lan ketemu karo kowé , temah kowé banjur padha bisa ngeteraké aku mrana , sawisé aku bisa ngrasakaké seneng sawatara marga bisa ketemu karo kowé kabèh .
Ananging wektu saiki , aku lagi ana ing sajroning lakuku menyang Yèrusalèm , ngeteraké sumbangan kanggo para suci .
Sabab para sadulur ing Makédonia lan ing Akhaya wis padha gawé putusan nyumbang apa-apa marang wong-wong miskin panunggalané para suci ing Yérusalèm .
Prakara iku wis diputusaké kanthi éklas , lan pancèn wis dadi kuwajibané . Sabab , menawa bangsa-bangsa liya wis padha tampa panduman bandha karohanèné wong Yahudi , bangsa-bangsa mau iya wajib ngladèni uga marang wong Yahudi kalawan bandha kadonyané .
Kang mangkono , menawa aku wis nindakaké ayahan iku sarta wis masrahaké wohing pambudidayané bangsa-bangsa liya mau , aku tumuli mangkat menyang Spanyol liwat ing kuthamu .
Lan aku mangerti , menawa anggonku tilik kowé , aku bakal nindakaké kanthi kebak berkahé Kristus .
Ananging marga Kristus , Gusti kita , lan marga katresnan kang sumberé saka Roh , kowé padha dakpituturi , para Sadulur , supaya mbudidaya bebarengan karo aku ana ing pandonga marang Allah kanggo aku ,
supaya aku kauwalaké saka wong-wong ing Yudéa kang padha ora mbangun-miturut , lan supaya peladosanku kanggo Yérusalèm iku katanggapana kanthi becik déning para suci ing kono ,
supaya aku bisa kanthi kebak kabungahan nemoni kowé awit saka karsané Allah , lan anggonku bebarengan karo kowé bisa nyegeraké ati .
Allah , etuking tentrem-rahayu nunggila karo kowé kabèh ! Amin .
Aku njaluk kawigatènmu tumrap Fébé , sadulur wanita tunggal pracaya kang dadi pelados ana ing pasamuwan Kéngkréa ,
supaya koktampani ana ing patunggilané Gusti , kanthi patrap kang samesthiné tumrap para suci , sarta wènèhana , pitulungan samangsa dibutuhaké . Sabab wong iku wus awèh pitulungan marang wong akèh , klebu aku dhéwé .
Salam marang Priska lan Akwila , kanca-kancaku sapagawéan ana ing Kristus Yésus .
Wong-wong mau wus padha ngetohaké nyawané kanggo uripku . Ora mung aku baé kang awèh panarima , nanging iya sakèhing pasamuwan kang dudu Yahudi .
Uga salam marang pasamuwan kang ana ing omahé . Salam marang Épénétus , sadulur tunggal pracaya kang daktresnani , kang dadi woh kang kapisanan saka wilayah Asia kagem Kristus .
Salam marang Maria , kang wus nyambut-gawé tanpa ngétung sayah kanggo kowé kabèh .
Salam marang Andronikus lan Yunias , sadulurku tunggal bangsa , kang wis tau kinunjara bareng aku , kang padha kajèn ana ing antarané para rasul , sarta kang anggoné dadi Kristen sadurungé aku .
Salam marang Ampliatus kang daktresnani ana ing Gusti .
Salam marang Urbanus kancaku sapagawéan ana ing Kristus , sarta salam marang Stakhis , kang daktresnani .
Salam marang Apèlès , kang wus katitik tahan uji ana ing Kristus . Salam marang wong kang padha klebu kulawargané Aristobulus .
Salam marang Hérodion , kancaku tunggal bangsa . Salam marang wong kang padha klebu kulawargané Narkisus , kang ana ing patunggilané Gusti .
Salam marang Triféna lan Trifosa , kang padha mempeng banget anggoné lelados kagem Gusti . Salam marang Persis , kang daktresnani , kang wus mbudi daya kanthi mempeng kagem Gusti .
Salam marang Rufus , wong kang pinilih ana ing Gusti , sarta salam marang ibuné kang tumraping aku uga dadi ibuku .
Salam marang Asinkritus , Flégon , Hèrmès , Patrobas , Hèrmas sarta para Sadulur tunggal pracaya kang padha tetunggalan karo sadulur-sadulur .
Salam marang Filologus lan Yulia , Néréus sarta saduluré wadon , lan Olimpas , apadéné sakèhé para suci kang padha tetunggalan karo sadulur-sadulur mau .
Padha sesalamana kalawan pangambung kang suci . Salam marang kowé kabèh saka sakèhing pasamuwané Kristus .
Nanging kowé padha dakpituturi , para Sadulur , padha diwaspada marang para wong kang nyebar pasulayan , gawé sandhungan , cengkah karo piwulang kang wis koktampa . Singkirana wong-wong iku .
Sabab wong-wong kang kaya mangkono iku , padha ora lelados marang Kristus , Gusti kita , nanging padha ngawula marang wetengé dhéwé . Lan kanthi tetembungan kang muluk-muluk sarta basané kang manis , padha ngapusi marang wong-wong kang tulus atiné .
Pawarta bab kasetyanmu wus keprungu wong akèh . Mulané aku bungah banget ing ngatasé kowé . Nanging karepku , kowé padha wicaksanaa tumrap apa baé kang becik sarta kalis saka sarupaning piala .
Allah , kang dadi etuking tentrem-rahayu , bakal énggal nglebur Iblis ana ing sangisoring tlapakané sikilmu . Sih-rahmaté Yésus , Gusti kita , nunggila ing kowé kabèh .
Salam marang kowé kabèh saka Timotius , kancaku sapagawéan , lan saka Lukius , Yason apadéné Sosipatèr , kanca-kancaku tunggal bangsa .
Kula Tèrtius ingkang nyerat serat punika , inggih kintun salam dhateng panjenengan sadaya ing patunggilanipun Gusti .
Salam marang kowé kabèh saka Gayus , kang awèh panginepan marang aku , lan marang pasamuwan kabèh . Salam marang kowé kabèh saka Érastus , hartakaning nagara , lan saka Kwartus sadulur kita tunggal pracaya . [
Sih-rahmaté Yésus Kristus , Gusti kita , nunggila ing kowé kabèh ! Amin . ]
Kagem Panjenengané , kang kwasa nyantosakaké kowé kabèh , -- manut Injil kang dakwartakaké , sarta pawarta bab Yésus Kristus , cocog karo kawiyaké wewadi kang sumimpen pirang-pirang abad lawasé ,
nanging kang saiki wis kababar , sarta wis kawartakaké déning kitab-kitabé para nabi , manut dhawuhé Allah kang langgeng marang sakèhing bangsa , kanggo nuntun marang ing pambangun-turuting pracaya --
kagem Allah , iya mung Panjenengané piyambak kang kebak kawicaksanan , awit saka Yésus Kristus : sakèhing kamulyan langgeng ing salawas-lawasé ! Amin .
Saka Paulus , kang katimbalan dadi rasulé Kristus Yésus , awit saka karsané Allah , lan saka Sostenès , sadulur kita tunggal pracaya ,
marang pasamuwané Allah kang ana ing Korintus , yaiku para kang sinucèkaké ana ing Kristus Yésus , sarta kang padha katimbalan dadi wong suci , dalah sakèhé wong ing endi-endi , kang padha nyebut asmané Gusti kita Yésus Kristus , yaiku Gustiné wong-wong mau lan iya Gusti kita .
Sih-rahmat lan tentrem-rahayu saka Allah , Rama kita , lan saka Gusti Yésus Kristus , anaa ing kowé kabèh .
Aku tansah saos sokur marang Allahku karana kowé kabèh , awit saka sih-rahmaté Allah kang kaparingaké marang kowé ana ing Kristus Yésus .
Awitdéné ana ing Panjenengané , kowé wus padha dadi sugih samubarang , iya sarupaning pitembungan lan sawarnaning kawruh ,
laras karo paseksi bab Kristus , kang wus kateguhaké ana ing antaramu .
Satemah kowé padha ora kekurangan ing bab sadhéngah ganjaran , sajroné kowé padha nganti-anti kababaré Gusti kita Yésus Kristus .
Panjenengané iya bakal neguhaké kowé nganti tumeka ing wekasan , temah kowé padha tanpa cacad bésuk ing dinané Gusti kita Yésus Kristus .
Allah , kang wus nimbali kowé marang patunggilané Kang Putra Yésus Kristus , Gusti kita , iku setya tuhu .
Éwadéné panjalukku kanthi banget marang kowé kabèh , para Sadulur , marga saka asmané Gusti kita Yésus Kristus , kowé kabèh dipadha saiyeg sarta aja nganti ana pasulayan ing antaramu ; nanging kowé dipadha manunggal , tunggal budi sarta tunggal pangrasa .
Sabab , para Sadulurku , aku wus diwartani déning wong-wong saka brayaté Khloè bab kowé kabèh , yèn ing antaramu ana pasulayan .
Kang dakkarepaké yaiku siji-sijiné panunggalanmu kandha : Aku iki golongané Paulus ! Aku golongané Apolos ! Aku golongané Kéfas ! Utawa aku golongané Kristus !
Apa Kristus iku kabagi-bagi ? Apa Paulus iku kasalib marga saka kowé ? Utawa apa kowé padha kabaptis ing jenengé Paulus ?
Aku saos sokur déné siji baé saka ing antaramu ora ana kang dakbaptis kajaba Krispus lan Gayus ,
satemah ora ana wong kang bisa kandha yèn kowé padha kabaptis ing jenengku .
Aku iya mbaptis brayaté Stéfanas . Kejaba iku aku ora kèlingan , apa isih ana wong liyané manèh kang dakbaptis .
Sabab Kristus anggoné ngutus aku iku ora supaya mbaptis , nanging supaya ngabaraké Injil , lan bab iku ora nganggo kawicaksananing tembung , supaya salibé Kristus aja nganti tanpa guna .
Awit pawarta bab salib iku pancèn kaanggep bodho tumrapé wong kang bakal padha tiwas , nanging kanggo kita kang padha kapitulungan rahayu , pawarta iku dadi kakiyataning Allah .
Sabab ana tulisan mangkéné , " Ingsun bakal nglebur kawicaksanané para wong wicaksana , lan kapinterané para wong pinter bakal sunsirnakaké . "
Ana ing ngendi wong kang wicaksana ? Ana ing ngendi ahli Torèt ? Ana ing ngendi juru bantah ing jaman iki ? Allah rak wus ndadèkaké kawicaksanané jagat iki bodho ?
Awit sarèhné sajroning kawicaksanané Allah jagat ora wanuh marang Panjenengané kalawan kawicaksanané , mulané wus dadi keparengé Allah mitulungi rahayu marang para wong kang padha pracaya marga saka kabar Injil kang kaanggep bodho .
Wong Yahudi padha ngudi pratandha , lan wong Yunani padha ngupaya kawicaksanan ,
balik aku padha martakaké Kristus kang sinalib : Mungguhing wong Yahudi dadi sandhungan lan tumrap kang dudu Yahudi kaanggep bodho ,
nanging tumrap para kang katimbalan , wonga Yahudi , wonga kang dudu Yahudi , Kristus iku dadi kakiyataning Allah lan kawicaksananing Allah .
Awit apa kang kaanggep bodhoning Allah iku luwih wicaksana katimbang karo manungsa , lan karingkihaning Allah iku luwih rosa katimbang karo manungsa .
Padha ngélingana baé , para Sadulur , kepriyé kaananmu nalikané kowé padha katimbalan , miturut ukuraning manungsa ora akèh kang kalebu wong wicaksana , ora akèh wong kang kalebu gedhé wibawané , ora akèh kang kalebu wong luhur .
Nanging kang kaanggep bodho mungguhing jagat , kapilih déning Allah kanggo mirangaké para wong wicaksana , apadéné kang kaanggep ringkih mungguhing jagat , kapilih déning Allah kanggo mirangaké kang rosa ,
lan kang asor sarta nistha mungguhing jagat , iku kapilih déning Allah , malah kang ora ana ajiné kapilih déning Allah kanggo ngorakaké kang aji ,
supaya aja ana manungsa siji baé kang gumunggung ana ing ngarsané Allah .
Nanging awit saka Panjenengané , kowé wis padha ana ing Kristus Yésus kang marga saka Allah wus dadi kawicaksanan tumrap kita . Panjenengané wis ngleresaké , nucèkaké sarta nebus kita ,
mulané kaya kang katulis , suraosé , " Sing sapa gumunggung , iku gumunggunga ana ing Pangéran . "
Mangkono uga nalikané aku nemoni kowé , para Sadulur , tekaku ora kanthi pitembungan kang muluk-muluk utawa nganggo kawicaksanan kang luhur anggonku nglantaraké wewadining Allah marang kowé .
Sabab aku wis mutusaké menawa ora duwé sedya nyumurupi apa-apa ana ing antaramu kajaba Yésus Kristus , yaiku Panjenengané kang sinalib .
Lan manèh tekaku nemoni kowé iku kalawan apes lan wedi banget sarta gumeter .
Anggonku guneman utawa anggonku martakaké ora nganggo tembung-tembunging kawicaksanan kang ngyakinaké , nanging kanthi buktining kakiyatané Roh ,
supaya pracayamu aja gumantung marang kawicaksananing manungsa , nanging kakiyataning Allah .
Sanadyan mangkono aku padha nglairaké kawicaksanan ana ing kalangané wong kang wis padha mateng kawruhé , nanging dudu kawicaksanané jagat iki , lan dudu kawicaksanané para pangwasané jagat iki , yaiku pangwasa kang bakal kasirnakaké .
Nanging kang padha dakwartakaké iku kawicaksanané Allah kang kineker sarta winadi , kang wis kacawisaké déning Allah ing sadurungé jagat dumadi , kanggo kamulyan kita .
Lan pangwasaning jagat iki ora ana kang nyumurupi kawicaksanan iki , awit menawa padha nyumurupi mesthi ora nganti padha nyalib Gusti kang minulya .
Nanging kaya kang tinulis , suraosé , " Kang ora tau kadeleng ing mripat , lan ora tau rinungu ing kuping , sarta kang ora tau tuwuh ing atining manungsa , kang wus kacawisaké déning Allah , iku mau kabèh kanggo para kang padha nresnani Panjenengané . "
Awit Allah wis nglairaké bab iku marang kita sarana Roh , sabab Roh iku nitipriksa samubarang kabèh , dalah bab kang winados ing Allah .
Awit sapa ta ing antarané manungsa kang bisa nyumurupi apa kang tinemu ana ing atiné , kajaba mung rohé manungsa iku dhéwé kang ana ing batiné ? Mangkono uga ora ana wong kang sumurup apa kang dumunung ing Allah kajaba Rohé Allah .
Kita ora nampani rohé jagat , nanging Roh kang asalé saka Allah , supaya kita padha bisa nyumurupi apa kang dadi sih-peparingé Allah marang kita .
Lan sarèhné aku padha awèh katrangan bab-bab karohanèn marang wong-wong kasukman , anggonku ngrembug bab sih-kamirahané Allah iku nganggo tetembungan kang ora diwulangaké marang aku kabèh déning kawicaksananing manungsa , nanging déning Roh .
Nanging manungsa kadonyan ora nampani apa kang asalé saka Rohé Allah , awit bab iku tumraping wong mau kaanggep bodho ; sarta wong iku ora bisa ngerti , awit bab mau mung bisa kawawas cara kasukman .
Balik wong kasukman iku nitipriksa samubarang kabèh , nanging awaké dhéwé ora katiti déning liyan .
Sabab , " Sapa ta kang nyumurupi panggalihé Pangéran , nganti bisa atur pirembag marang Panjenengané ? " Nanging aku padha kadunungan panggalihé Kristus .
Anadéné aku , para Sadulur , nalika iku ora bisa guneman karo kowé kaya marang wong kasukman , nanging mung kaya marang wong kadagingan kang isih kaya bayi ana ing Kristus .
Kang dakwènèhaké marang kowé iku susu , dudu pangan kang akas , sabab kowé durung bisa nampa . Malah ing waktu saiki uga , kowé iya durung bisa .
Marga kowé isih wujud manungsa kadagingan . Sabab , menawa ing antaramu tinemu rasa kumèrèn sarta pasulayan , apa iku ora dadi tandha-yekti , yèn kowé kabèh iku manungsa kadagingan tuwin pratingkahmu apa ora cara manungsa lumrah ?
Awit yèn kang siji kandha , " Aku golongané Paulus , " lan liyané kandha , " Aku golongané Apolos , " apa iku ora nélakaké yèn kowé iku mung manungsa lumrah ?
Dadi Apolos iku apa ? Paulus iku apa ? Iku para abdi kang dadi lantarané anggonmu padha dadi pracaya , miturut ayahané dhéwé-dhéwé kang kaparingaké déning Pangéran .
Aku kang nandur , Apolos kang nyirami nanging Allah kang nuwuhaké .
Mulané kang penting iku dudu kang nandur utawa kang nyirami , nanging Allah kang nuwuhaké .
Anadéné kang nandur , lan kang nyirami iku padha ; siji-sijiné bakal padha nampani pituwasé dhéwé-dhéwé , laras karo kangèlané .
Awit aku kabèh iki padha bebarengan nyambut-gawé kagem pakaryané Allah , déné kowé iku padha dadi lahan garapané Allah , iya dalem yasané Allah .
Laras karo sih-rahmaté Allah kang kaparingaké marang aku , aku kang dadi ahli gawé omah kang trampil wis masang pondhasiné , lan wong liya padha nerusaké mbangun ing sandhuwuré . Nanging saben wong kudu nggatèkaké , kepriyé anggoné padha mbangun ing sandhuwuré iku .
Sabab ora ana wong kang bisa masang pondhasi liyané kajaba kang wus dipasang , yaiku Yésus Kristus .
Embuh anggoné mbangun ing sandhuwuré iku mau migunakaké emas , pérak , watu aji , kayu , suket garing utawa damèn ,
bésuk garapané saben wong mau bakal kawiyak , awit dinané Gusti kang bakal nélakaké . Amarga kebabaré dina iku srana geni , garapané saben wong bakal kadadar ing geni mau .
Menawa garapané bisa lestari , wong iku bakal tampa pituwas .
Menawa garapané kobong , wong iku bakal ora tampa pituwas , nanging wongé dhéwé bakal kapitulungan rahayu , mung baé kaya wong kang oncat saka geni .
Apa kowé padha ora sumurup , yèn kowé bebarengan iku padha dadi padalemaning Allah , sarta Rohé Allah iya dedalem ana ing kowé ?
Menawa ana wong kang ngrusak padalemaning Allah , Panjenengané bakal ngrusak wong mau . Sabab padalemaning Allah iku suci , yaiku kowé kabèh .
Aja nganti ana wong kang ngapusi awaké dhéwé . Yèn ing antaramu ana kang rumangsa wicaksana miturut jagat iki , karebèn wong iku dadi bodho , supaya dadi wicaksana .
Awit kawicaksanané jagat iki kaanggep bodho tumrap Allah . Sabab ana tulisan suraosé , " Panjenengané nangkep para wicaksana sajroning kajuligané . "
Lan ing panggonan liya , mangkéné , " Pangéran pirsa pikirané para wong wicaksana , menawa iku kabèh tanpa guna . "
Mulané aja nganti ana wong kang ngegungaké para manungsa , amarga samubarang kabèh iku dadi darbèkmu :
dadia Paulus , Apolos , utawa Kéfas , dadia jagat , urip utawa pati , dadia wektu saiki utawa wektu kang bakal kelakon . Kabèh iku darbèkmu ,
nanging kowé padha dadi kagungané Kristus , sarta Kristus iku kagungané Allah .
Kang iku , aku padha dianggepa kaya mangkono iku : dadi abdiné Kristus , kang pinitaya rumeksa ing kekerané Allah .
Wondéné para abdi kang kaya mangkono iku , saraté kudu katitik katemenané .
Tumraping aku dakanggep sepélé , apa kowé utawa sadhéngah pangadilaning manungsa kang ngadili marang aku . Malah awakku dhéwé iya ora dakadili .
Sabab aku pancèn ora rumangsa apa-apa mungguhing awakku dhéwé , nanging ora awit saka iku anggonku kabeneraké . Kang ngadili aku iku Gusti .
Mulané kowé aja ngadili sadurungé tekan waktuné , yaiku sadurungé Gusti rawuh . Panjenengané kang bakal nyunari samubarang kang sumimpen ana ing pepeteng , lan kang bakal nglairaké ciptaning ati . Ing kono saben wong bakal olèh pangalem saka Allah .
Para Sadulur , kandhaku iki mau daketrapaké marang awakku dhéwé lan marang Apolos , marga saka kowé , supaya marga saka tuladhaku iku , kowé padha sinau ngerti apa ta tegesé unèn-unèn , " Aja ngungkuli apa kang tinulis , " supaya ing antaramu aja nganti ana kang kumlungkung kanthi ngegungaké kang siji ngrèmèhaké sijiné .
Awit sapa ta kang nganggep kowé iku kinacèk ? Lan apa ta kang kokdarbèni kang ora saka anggonmu tampa ? Déné yèn marga saka anggonmu tampa , yagéné kowé kok kumalungkung , kaya-kaya ora saka anggonmu tampa ?
Kowé iku wus padha wareg , kowé wus padha dadi sugih , tanpa aku kowé wus padha dadi raja . Saiba beciké yèn ta pancèn nyata mangkono , menawa kowé wus padha dadi raja , satemah aku iya padha mèlu dadi raja karo kowé !
Sabab mungguhing panemuku Allah maringi papan kang asor dhéwé marang aku kabèh , para rasul , padha karo wong kang wus kapatrapan ing paukuman pati , marga aku wus padha dadi tontonaning jagat , para malaékat sarta manungsa .
Aku iki padha bodho awit saka Kristus , nanging kowé padha wasis ana ing Kristus . Aku padha apes , nanging kowé padha rosa . Kowé padha mulya , nanging aku padha ora kajèn .
Nganti tumeka ing waktu iki aku padha luwé , ngelak , kawudan , digebugi sarta urip nglembara ,
nganggo tanganku dhéwé aku nindakaké pagawéan kang abot . Yèn aku dipoyoki , aku padha mujèkaké becik ; yèn aku dikuya-kuya , aku padha sabar ;
yèn aku dipitenah , aku padha mangsuli kanthi sumanak ; aku wus padha dadi leletheking jagat , padha karo jejembering samubarang nganti tumeka saiki .
Bab iki daktulis ora nedya gawé isinmu , nanging kanggo ngélingaké kowé kabèh kang dadi anak-anakku kang daktresnani .
Marga sanadyan kowé padha duwé panuntun maèwu-èwu ana ing Kristus , nanging ora duwé bapa akèh . Marga iya aku kang dadi bapakmu ana ing Kristus Yésus sarana Injil .
Mulané kowé padha dakpituturi : Padha nulada marang aku !
Iya iku mulané aku banjur kongkonan Timotius anakku kang kinasih lan kang setya ana ing Gusti . Iku kang bakal ngélingaké kowé bab lakuku ana ing Kristus Yésus , kaya kang dakwulangaké ana ing endi-endi ing saben pasamuwan .
Nanging ana wong sawatara kang banjur padha kumenthus , marga wong mau padha duwé pangira , yèn aku ora bakal nekani kowé manèh .
Nanging menawa Gusti marengaké , aku bakal énggal nekani kowé . Ing kono aku bakal nyumurupi , dudu tembungé wong kang kumenthus mau , nanging kakuwatané .
Sabab kratoné Allah iku ora awujud tembung , nanging wujud kakiyatan .
Apa ta kang padha kokkarepaké ? Apa tekaku marang kowé kudu nggawa penthung , apa kalawan katresnan lan budi sarèh ?
Pancèn wis kaprungu , yèn ing antaramu ana kang laku cabul , malah anggoné laku cabul mau , patrapé ora tau kelakon ana ing antarané para bangsa kang ora wanuh marang Allah , yaiku ana wong kang ngepèk somahé bapakné .
Éwadéné kowé kok padha kumlungkung . Apa ora luwih becik kowé padha prihatin , satemah nyingkiraké wong kang duwé pratingkah mangkono mau saka ing tengahmu ?
Sabab aku , sanadyan ing tata lair adoh , nanging sacara rohani adu-arep , lan kanthi cara kang mangkono , kaya-kaya aku wis matrapi paukuman marang wong kang nglakoni mangkono iku .
Menawa kowé padha kumpul ing asmané Gusti Yésus , sarta aku uga nunggal sajroning Roh , kanthi pangwaosé Yésus , Gusti kita ,
wong iku kudu kapasrahaké marang Iblis , satemah dagingé rusak , supaya sukmané kapitulungan rahayu bésuk ing dinané Gusti .
Ora becik gumunggungmu iku . Apa kowé padha ora sumurup , yèn ragi sathithik iku rumasuk ing jladrèn kabèh ?
Buwangen ragi kang lawas iku , supaya kowé padha dadi jladrèn kang anyar , sabab kowé rak pancèn tanpa ragi . Awit Cempéning Paskah kita uga wus disembelèh , yaiku Kristus .
Mulané payo kita padha pésta , ora nganggo ragi kang lawas , ragi piala utawa duraka , nanging nganggo roti kang tanpa ragi , yaiku kamurnèn lan kayektèn .
Aku wus nulis ana ing layangku marang kowé , supaya kowé aja srawung karo wong kang padha laku cabul .
Kang dakkarepaké iku ora karo sakèhing wong kang laku cabul ing jagat iki , utawa karo wong kabèh kang srakah sarta tukang njarah-rayah , utawa wong kabèh kang padha nyembah brahala , amarga yèn ta mangkonoa kowé mesthi kudu padha metu saka jagat iki .
Nanging , anggonku nulis marang kowé iku mau mangkéné : kowé aja nganti srawung karo wong , kang sanadyan wong mau ngaku sadulur tunggal pracaya , nyatané laku cabul , srakah , nyembah brahala , gawéné mitenah , seneng endem-endeman utawa tukang njarah-rayah ; kowé aja pisan-pisan mangan bebarengan karo wong kang kaya mangkono iku .
Sabab kanggo apa aku padha ngakimi wong-wong kang ana sanjabaning pasamuwan ? Wong-wong kang ana ing sajroning pasamuwan iku rak kang kuduné kokhakimi ?
Para wong kang padha ana ing sanjabaning pasamuwan , iku bakal dihakimi déning Allah . Wong kang padha nandukaké piala iku tundhungen saka ing tengah-tengahmu .
Apa ana wong ing antaramu kang menawa prakaran karo padha sadulur , wani golèk kaadilan marang wong kang padha ora pracaya , ora marang para suci ?
Utawa apa kowé padha ora sumurup , yèn para suci bakal ngadili jagat ? Lan menawa pangadilané jagat iku ana ing tanganmu , apa kowé ora saguh ngrampungi prakara-prakara kang rèmèh ?
Apa kowé padha ora sumurup , yèn kita bakal ngakimi para malaékat ? Apamanèh prakara-prakara padinan .
Sanadyan mangkono menawa kowé arep ngurus prakara-prakara padinan , apa banjur kokpasrahaké marang wong kang ora kepétung ana ing pasamuwan ?
Bab iki dakkandhakaké , supaya kowé padha rumangsa isin . Apa siji baé ora ana ta ing antaramu kang wicaksana , kang bisa ngrampungi prakarané para saduluré kang tunggal pracaya ?
Apa sadulur kang prakaran karo sadulur liyané , malah golèk kaadilan marang wong-wong kang ora pracaya ?
Bab anané prakara kang tuwuh ana ing antaramu iku baé , wus nélakaké kekalahanmu . Yagéné kowé ora luwih becik nandhang sangsara marga digawé sawenang-wenang ? Yagéné kowé ora luwih becik nandhang kapitunan ?
Ananging kowé dhéwé malah padha tumindak sawenang-wenang lan padha gawé pituna kanthi ngapusi , lan iku malah koktandukaké marang para sadulurmu tunggal pracaya .
Utawa kowé padha ora sumurup , yèn wong kang padha ora adil iku bakal ora tampa warisan Kratoning Allah ? Aja padha kesasar . Wong kang laku cabul , nyembah brahala , seneng laku jina , wong lanang kang kawin karo padha lanang , lan pasangané wong-wong mau ,
kang nyenyolong , srakah , seneng endem-endeman , tukang mitenah lan tukang njarah-rayah , iku ora bakal tampa warisan Kratoning Allah .
Sawenèhing panunggalanmu biyèn iya kaya mangkono iku , nanging kowé wis padha masrahaké awakmu supaya diresiki , kowé wis padha kasucèkaké , wis padha kabeneraké ing asmané Gusti Yésus Kristus lan ing Rohé Allah kita .
" Samubarang diparengaké tumraping aku " , nanging ora samubarang maédahi . Samubarang diparengaké tumraping aku , nanging awakku dakjaga aja nganti dikwasani déning apa baé .
Pangan iku kanggo weteng , lan weteng kanggo pangan : nanging sakaroné bakal dilebur déning Allah . Badan iku ora kanggo laku cabul , nanging kagem Gusti , lan Gusti kanggo badan .
Allah wus mungokaké Gusti ; kita iya bakal katangèkaké marga saka pangwaosé .
Apa kowé padha ora sumurup , yèn badanmu iku dadi gegelitaning Kristus ? Kang iku gegelitaning Kristus apa bakal dakjupuk , tuwin dakdadèkaké gegelitané pelacur ? Babar pisan ora !
Utawa , apa kowé ora sumurup , yèn sing sapa rumaket marang pelacur , iku dadi nunggal sabadan ? Rak ana pangandika mangkéné , " Loro-loroné bakal dadi daging siji . "
Balik sing sapa rumaket ing Gusti , iku dadi nunggal roh kalawan Panjenengané .
Padha ngedohana laku cabul ! Sarupaning dosa liyané kang dilakoni wong iku tumindaké sanjabaning badané . Nanging wong kang nindakaké laku cabul iku ateges dosa marang badané dhéwé .
Apa kowé padha ora sumurup , yèn badanmu iku padha dadi padalemané Roh Suci kang dedalem ana ing kowé , Roh Suci kang kaparingaké marang kowé déning Allah , sarta menawa awakmu iku dudu awakmu dhéwé ?
Sabab kowé wus padha tinuku lan wus kabayar lunas : Mulané padha ngluhurna Allah srana badanmu !
Saiki , masalah kang kasebut ing layangmu marang aku . Becik menawa wong lanang ora sesomahan ,
nanging ngélingi anané bebaya laku cabul , beciké saben wong lanang duwé somahé dhéwé lan wong wadon iya duwé somahé dhéwé .
Sing lanang netepana kuwajibané marang sing wadon , mangkono uga sing wadon marang sing lanang .
Sing wadon ora ngwasani badané dhéwé , nanging sing lanang . Mangkono uga sing lanang iya ora ngwasani badané dhéwé , nanging sing wadon .
Kowé aja padha cegah-cinegah , kajaba kalawan padha sarujuké kanggo sawatara mangsa , supaya kowé bisa mligèkaké waktu kanggo ndedonga . Nanging sawusé iku padha kumpula manèh , supaya Iblis aja nganti nggodha kowé , awit saka anggonmu ora kuwat nahan napsumu .
Bab iki dakkandhakaké marang kowé minangka palilah , ora minangka préntah .
Sanadyan mangkono saiba beciké menawa wong kabèh padha nglakoni kaya aku ; nanging saben wong kaparingan ganjaran dhéwé-dhéwé déning Allah , kang siji ganjaran mangkéné , sijiné ganjarané mangkono .
Déné wong kang ora sesomahan lan para randha , dakprayogakaké , supaya padha tetep kaya aku iki .
Nanging menawa ora kuwat nyegah napsuné , karebèn padha omah-omah . Awit luwih becik omah-omah tinimbang ngangah-angah marga déning hawa-napsu .
Mungguh para wong kang padha sesomahan -- dudu aku , nanging Gusti kang ndhawuhi , -- supaya wong wadon aja nganti pegatan karo somahé .
Lan yèn pegatan , tetepa anggoné ora jejodhoan utawa rukuna manèh karo sing lanang . Lan wong lanang ora kena megat somahé .
Nanging marang wong liya aku -- dudu Gusti -- mituturi mangkéné : Yèn ana sadulur tunggal pracaya duwé somah kang ora pracaya , mangka wong wadon iku gelem manggon tetunggalan , sadulur mau aja nganti megat sing wadon iku .
Lan wong wadon menawa duwé somah kang ora pracaya , mangka wong lanang iku gelem manggon tetunggalan , wong wadon mau aja nganti megat sing lanang iku .
Amarga wong lanang kang ora pracaya iku , wis kasucèkaké marga saka sing wadon , lan wong wadon kang ora pracaya mau wis kasucèkaké marga saka sing lanang . Saupama ora mangkono , anak-anakmu iku rak banjur dadi anak-anak kang najis , mangka saiki padha suci .
Nanging menawa kang ora pracaya iku kepéngin pegatan , iya karebèn megat ; menawa mangkono iku sadulur lanang utawa wadon mau padha ora kacencang ing wajib . Nanging Allah nimbali kowé supaya padha urip ing sajroné atut-rukun .
Sabab kepriyé anggonmu bisa sumurup , hé wong wadon , menawa kowé ora bakal nylametaké somahmu ? Utawa kepriyé anggonmu sumurup , hé wong lanang , menawa kowé ora bakal nylametaké somahmu ?
Sabanjuré , saben wong iku lestaria uripé kaya kang wus katetepaké déning Gusti , lan ing sajroning kaanan kaya ing nalikané katimbalan déning Allah . Iya iki pranatan kang dakwènèhaké marang sakèhé pasamuwan .
Menawa ana wong kang katimbalan wus tetak , aja mbudidaya ngilangi tandaning tetaké . Lan menawa ana wong kang katimbalan ora tetak , aja banjur nglakoni tetak .
Sabab tetak utawa ora tetak iku ora penting . Kang prelu netepi angger-anggeré Allah .
Saben wong iku tetepa ing timbalané kaya nalikané katimbalan déning Allah .
Menawa nalikané katimbalan kowé dadi batur tukon , iku aja kokgrantesaké ! Nanging menawa kowé bisa dadi wong mardika , gunakna kamardikanmu iku kanthi prayoga .
Sabab batur tukon kang katimbalan ing Gusti iku dadi wong mardika kagungané Gusti . Mangkono uga wong mardika , kang katimbalan déning Kristus , iku dadi abdiné Kristus .
Kowé wus padha tinuku lan wus kabayar lunas . Mulané kowé aja padha dadi batur tukoning manungsa .
Para Sadulur , saben wong iku tetepa ana ing ngarsané Allah , kaya nalikané katimbalan .
Saiki bab para wong kang durung omah-omah . Aku ora olèh dhawuh saka Gusti tumrap bab iki . Nanging aku nglairaké panemuku kayadéné wong kang kena dipracaya , awit saka palimirmané Allah .
Kang iku panimbangku , ngélingi gawating kaanan ing waktu saiki , becik menawa wong iku kaanané ora owah .
Menawa kowé wus kacancang ing wong wadon , aja ngarah pegaté ! Menawa kowé durung kacancang ing wong wadon , ora prelu golèk !
Éwadéné menawa kowé omah-omah , iku kowé ora dosa . Lan yèn ana prawan omah-omah , iku iya ora dosa . Nanging wong-wong kang mangkono iku bakal nandhang kasusahan mungguh ing daging , mangka karepku kowé aja nganti ketaman ing kasusahan iku .
Para Sadulur , kang dakkarepaké mangkéné : Waktuné wus kari sathithik ! Mulané ing waktu kang mung kari sadhéla iki , wong lanang kang padha sesomahan tumindaka kaya-kaya ora sesomahan ;
lan wong kang padha nangis , dikaya ora nangis ; lan kang bungah dikaya ora bungah ; sarta para wong kang tetuku , dikaya ora nduwèni kang dituku .
Dadiné , wong kang padha nganggo barang-barang kadonyan iki , dikaya ora nganggo . Sabab donya kang wujudé kaya saiki iki , bakal sirna .
Kang dakkarepaké , supaya kowé padha urip tanpa was-sumelang . Wong lanang kang ora sesomahan , tansah nggatèkaké prakara-prakara kang mungguh ing Gusti , kepriyé murih dadi keparengé Gusti .
Déné wong lanang kang sesomahan , tansah nggatèkaké prakara-prakara kadonyan , kepriyé bisané gawé senengé sing wadon ,
lan marga saka mangkono pikirané banjur kabagé-bagé . Wong wadon kang ora sesomahan , sarta para prawan , padha tansah nggatèkaké prakara-prakara kang mungguh ing Gusti , supaya jiwa-ragané dadi suci . Nanging wong wadon kang sesomahan tansah nggatèkaké prakara-prakara kadonyan , kepriyé bisané gawé senengé sing lanang .
Kabèh iki mau dakkandhakaké kanggo kabutuhanmu dhéwé , ora nedya ngalang-alangi kekarepanmu , nanging supaya kowé padha nglakoni samubarang kang patut sarta supaya anggonmu leladi marang Gusti tanpa alangan .
Déné menawa ana wong duwé pangira , yèn anggoné ngrengkuh marang pacangané kurang samesthiné , menawa prawan mau sangsaya tuwa , mangka duwé rasa adreng kudu neningkahan , menawa pancèn karepé mangkono , karebèn neningkahan . Iku ora dosa .
Déné menawa ana wong kang atiné yakin , ora kapeksa lan bisa ngerèh kekarepané , sarta wus kenceng sedyané ora arep omah-omah karo pacangané , iku tumindak becik .
Dadi wong kang omah-omah karo pacangané , iku tumindak becik , déné kang ora omah-omah karo pacangané , iku tumindak luwih becik .
Wong wadon somahan iku kacancang salawasé somahé isih urip . Nanging yèn bojoné wus tilar donya , wong wadon mau wenang neningkahan manèh karo sapa baé kang dikarepaké , anggeré wong kang pracaya .
Nanging mungguhing panemuku , luwih binerkahan , menawa wong mau tetep kaya mangkono . Lan pangrasaku , aku iya kadunungan Rohé Allah .
Mungguh daging sesajèning brahala iku , kita padha sumurup , " Kita kabèh padha duwé kawruh . " Kawruh kang mangkono iku marakaké kumenthus , nanging katresnan iku mbangun .
Menawa ana wong duwé pangira , yèn duwé " kawruh " iku ateges durung bisa nggayuh kawruh kang kuduné digayuh .
Nanging wong kang tresna marang Allah , iku ditepangi déning Allah .
Mungguh bab mangan daging sesajèning brahala , kita padha sumurup , " Yèn brahala iku ing jagat satemené ora ana , lan ora ana Allah liyané kajaba mung Panjenengané . "
Sabab , sanadyan ta ana kang sinebut " ilah " , dadia ing swarga , utawa ing bumi -- sarta pancèn bener ana " ilah " akèh , lan " gusti " akèh kang kaya mangkono iku -- ,
nanging mungguh ing kita mung ana Allah siji , yaiku Sang Rama , kang dadi etuking samubarang kabèh , lan kita padha urip lumados marang Panjenengané , sarta Gusti iya mung siji , yaiku Yésus Kristus , kang lumantar Panjenengané samubarang katitahaké lan kita padha urip .
Déné kang duwé kawruh mangkono iku ora saben wong . Ana wong , kang awit saka anggoné isih kacancang ing brahala-brahala , anggoné mangan daging iku kaya mangan sesajèning brahala . Lan amarga pangrasaning atiné ringkih banjur dadi cacad .
" Pangan iku ora njalari kita saya cedhak karo Allah . Kita padha ora kapitunan apa-apa menawa ora mangan , lan ora bathi apa-apa menawa kita padha mangan . "
Nanging poma kowé padha diawas , aja nganti wewenangmu iku dadi sandhungan tumrap wong kang padha ringkih .
Awit menawa nganti ana wong kang weruh kowé kang duwé kawruh , lagi mangan ana ing omahing brahala , apa wong kang pangrasaning atiné ringkih ora bakal kawanèkaké mangan daging sesajèning brahala ?
Kalawan patrap mangkono wong kang ringkih , yaiku sadulurmu tunggal pracaya , dadi nemu tiwas marga saka " kawruhmu " , mangka Kristus wus nglampahi séda kanggo wong iku .
Menawa kanthi patrap mangkono , kowé gawé dosa marang para Sadulurmu tunggal pracaya sarta natoni pangrasaning atiné kang ringkih , iku sajatiné kowé gawé dosa marang Kristus .
Mulané menawa pangan dadi sesandhungan tumrap sadulurku tunggal pracaya , ing salawasé aku ora arep mangan daging manèh , supaya aja nganti dadi sesandhungan tumrap sadulurku .
Apa aku iki dudu wong mardika ? Apa aku iki dudu rasul ? Apa aku ora wis ndeleng Yésus , Gusti kita ? Kowé iku apa ora dadi wohing garapanku ana ing Gusti ?
Sanadyan kanggoné wong liya aku iki dudu rasul , nanging tumraping kowé aku iki rasul . Amarga uripmu ana ing Gusti iku minangka tandha cap tumraping karasulanku .
Iki panjawabku marang wong kang padha nacad aku .
Apa aku ora duwé wewenang mangan lan ngombé ?
Apa aku ora duwé wewenang ngajak wong wadon tunggal pracaya kang dadi somahku ing sajroning lakuku , padha kaya para rasul liyané lan para sadhèrèké Gusti apadéné Kéfas ?
Utawa apa mung aku lan Barnabas baé kang ora duwé wewenang kabébasaké saka ing pagawéan kanggo golèk pangan ?
Sapa ta kang wus tau mèlu maju perang kanthi wragad dhéwé ? Sapa ta kang nanduri kebon anggur lan ora mangan wohé ? Utawa sapa ta kang angon pepanthan wedhus lan ora ngombé susuné ?
Kandhaku kang mangkono iku apa mung gagasaning manungsa baé ? Angger-anggering Torèt rak iya mratélakaké mangkono , ta ?
Sabab ing angger-anggeré Musa ana tulisan mangkéné , " Sira aja mbrangus cangkeming sapi kang lagi kanggo nggiling . " Apa Allah iku nggumatosi sapi ?
Apa dudu kita kang kakarsakaké ? Iya , bab iki katulis kanggo kita , yaiku : kang mluku iya kudu mluku kanthi pangarep-arep , lan kang nggiling iya kudu nggiling kanthi pangarep-arep olèh pandumané .
Kang iku menawa aku kang wus padha nyebar wiji kasukman kanggo kowé kabèh , apa ora kena aku padha ngenèni pametumu tata kadonyan ?
Menawa wong liya padha wenang ngarep-arep panduman saka kowé , luwih-luwih aku kabèh ! Nanging aku padha ora migunakaké wewenang mau . Balik aku malah padha nahanaké samubarang , supaya aja nganti ngalang-alangi pakabaraning Injilé Kristus .
Apa kowé padha ora sumurup , yèn wong kang padha leladi ing papan kang suci iku pangané iya saka ing papan suci , lan wong kang padha leladi ing misbyah , iku iya padha olèh panduman saka ing misbyah kono ?
Mangkono uga Gusti iya wus mranata , para kang ngabaraké Injil , iku uripé iya saka anggoné ngundhangaké Injil iku .
Nanging aku , ora tau migunakaké wewenang iku mau siji-sijia . Anggonku nulis kabèh iki , ora supaya aku uga nampa pituwas kang kaya mangkono . Sabab aku aluwung mati katimbang tumindak mangkono . Temenan , mongkoging atiku iki ora kena dibatalaké déning sapa baé !
Sabab yèn aku ngabaraké Injil , aku ora duwé dhasar kanggo gumunggung . Marga iku kuwajibanku . Malah bilai aku menawa ora ngabaraké Injil .
Saupama anggonku nindakaké iku mung manut karepku dhéwé , pancèn aku wenang nampa pituwas . Nanging menawa ora saka karepku dhéwé , iku dadi ayahan kang kabubuhaké marang aku .
Yèn mangkono banjur apa pituwasku ? Pituwasku yaiku : Aku diparengaké ngabaraké Injil tanpa pituwas , lan aku ora migunakaké wewenangku anggonku dadi juru ngundhangaké Injil .
Sanadyan aku iki mardika tumraping wong kabèh , éwadéné aku ngabdèkaké awakku marang wong kabèh , supaya aku kepareng nggèndèng wong akèh .
Dadiné , tumrapé wong Yahudi aku dadi kaya wong Yahudi , supaya aku bisa nggèndèng wong Yahudi . Tumrap para wong kang kawengku ing angger-anggering Torèt aku dadi kaya wong kang kawengku ing angger-anggering Torèt , -- sanadyan aku dhéwé ora kawengku ing angger-anggering Torèt -- supaya aku bisa nggèndèng para wong kang kawengku ing angger-anggering Torèt .
Tumrapé wong kang padha ora kawengku ing angger-anggering Torèt , aku dadi kaya wong kang ora kawengku ing angger-anggering Torèt -- sanadyan uripku iku ora tanpa angger-anggering Allah , sabab aku kawengku ing angger-anggeré Kristus -- supaya aku bisa nggèndèng para wong kang ora kawengku ing angger-anggering Torèt .
Tumrapé wong kang padha ringkih , aku dadi kaya wong ringkih , supaya aku bisa nggèndèng marang wong kang padha ringkih . Tumrap sarupaning wong aku dadi kaya wong-wong mau , supaya sabisa-bisa aku nylametaké wong sawatara saka ing antarané .
Samubarang kabèh iku mau daktindakaké marga saka Injil , supaya aku mèlu nampa pandumané .
Apa kowé padha ora sumurup , yèn ana ing glanggang , wong kang padha mèlu iku kabèh padha lumayu , nanging mung siji kang tampa ganjaran ? Mulané padha lumayua amrih kowé bisa tampa ganjaran .
Saben wong kang mèlu balapan , iku njaga awaké ing samubarang prakara . Wong mau padha tumindak mangkono supaya olèh makutha kang bisa rusak ; balik kita supaya olèh makutha kang langgeng .
Mulané anggonku lumayu iku ora tanpa tujuan , lan aku dudu jago tinju kang mung waton njotos baé .
Nanging aku nggladhi sarta ngerèh badanku , supaya sawisé ngabaraké Injil marang wong liya , aja nganti aku dhéwé ditampik .
Anadéné karepku , para Sadulur , supaya kowé padha mangerti , yèn para leluhur kita padha ingauban ing méga , lan kabèh wus padha lumaku nratas sagara .
Supaya dadi pandhèrèké Musa , kabèh wus padha kabaptis sarana méga lan sarana sagara .
Wong kabèh mangan pangan kasukman kang padha ,
lan wong kabèh ngombé ombèn-ombèn kasukman kang padha uga , awit padha ngombé saka ing parang kasukman kang ngetutaké lakuné ; déné parang mau yaiku Kristus .
Éwadéné akèh saka panunggalané kang padha ora ndadèkaké keparengé Allah , iku padha katumpes ana ing pasamunan .
Kabèh iki mau wis kelakon minangka tuladha lan pepéling tumrap kita , supaya kita aja nganti padha kepéngin marang piala , kaya kang wis katindakaké déning wong-wong mau ,
lan kita aja nganti padha dadi wong nyembah brahala kaya sawenèhing panunggalané , kaya kang katulis , suraosé , " Wong sabangsa iku padha lungguh , mangan lan ngombé ; banjur padha ngadeg lan seneng-seneng jejogèdan . "
Kita aja padha laku cabul , kaya kang padha katindakaké déning sawenèhing panunggalané , temahan ana wong telu likur èwu kang padha mati sadina .
Karomanèh kita aja padha nyoba marang Kristus , kaya kang padha katindakaké déning sawenèhing panunggalané , satemah padha tiwas déning ula .
Sarta aja padha grundelan kaya sawenèhing panunggalané , satemah padha ditumpes déning malaékating pati .
Kabèh iki mau wus tumempuh marang wong-wong mau minangka conto , lan katulis supaya dadi pepéling tumrap kita kang padha urip ing pungkasaning jaman kang wus wiwit kelakon .
Mulané sapa kang rumangsa ngadeg jejeg , dingati-ati aja nganti tiba !
Kang padha kokalami iku pacoban-pacoban kang lumrah , kang ora ngluwihi kakuwataning manungsa . Sabab Allah iku setya tuhu , mulané ora bakal négakaké kowé kacoba ngluwihi saka ing kakuwatanmu . Menawa kowé kena ing pacoban , Panjenengané bakal maringi dalaning pangluwaran , satemah kowé padha bisa tahan .
Mulané para Sadulurku kinasih , padha nyingkirana panyembahing brahala .
Aku pitutur marang kowé iku kaya marang wong kang padha duwé pangertèn . Padha timbangen dhéwé apa kang dakpituturaké !
Tuwunging pamuji sokur kang kita sukuri iku , apa ora dadi wujuding patunggilan kalawan rahé Kristus ? Apa roti kang kita cuwil-cuwil iku ora dadi wujuding patunggilan kalawan sarirané Kristus ?
Sarèhné rotiné iku mung siji , mulané kita kang akèh , dadi badan siji ; marga kabèh padha olèh panduman saka roti siji iku .
Padha titènana bangsa Israèl jasmani : Wong kang padha mangan kurban iku rak padha ndhèrèk ing paladosaning misbyah , ta ?
Apa ta kang dakkarepaké kandha mangkono iku ? Apa sesajèning brahala iku ana tegesé ? Utawa , apa brahala iku ana maknané ?
Ora ! Déné kang dakkarepaké , sesajèné wong-wong iku mau tumuju marang roh-roh jahat , ora marang Allah . Lan ora dadi karepku yèn kowé padha tetunggalan karo para roh jahat .
Ora bisa kowé padha ngombé ing tuwungé Gusti lan iya saka ing tuwungé para roh jahat . Ora bisa kowé padha tampa panduman ing méjané Gusti lan iya ing méjané para roh jahat .
Utawa apa kita nedya memungu bentèring panggalihé Gusti ? Apa iya karosan kita ngungkuli Panjenengané ?
" Samubarang diparengaké " , nanging ora samubarang iku maédahi . " Samubarang diparengaké " , nanging ora samubarang mbangun .
Aja nganti ana wong kang mung golèk untungé dhéwé , nanging saben wong ngaraha untunging liyan .
Kowé padha kena mangan apa baé kang diedol ana ing pasar daging , aja nganggo neges apa-apa marga saka osiking ati .
Sabab , " bumi saisiné kabèh iku kagungané Pangéran . "
Menawa kowé padha diulemi déning wong kang ora pracaya , lan uleman iku koktampani , padha mangana apa baé kang disuguhaké marang kowé , aja nganggo neges apa-apa marga saka osiking ati .
Nanging yèn ana wong kang ngandhani kowé , " Iku sesajèning brahala ! " aja kokpangan , marga saka kang ngandhani mau lan iya awit saka osiking ati .
Kang dakkarepaké osiking ati iku dudu osiking atimu dhéwé , nanging osiking atiné wong liya iku . Mbokmenawa ana wong kandha , " Yagéné ta , déné kamardikanku kok ditemtokaké déning osiking atiné wong liya ?
Menawa aku mèlu mangan apa-apa kanthi saos sokur , yagéné aku kok dicacad marga saka panganan kang daksukuri iku mau ? "
Mulané , dadia kowé mangan , dadia kowé ngombé , dadia nglakoni apa baé liyané , kabèh iku mau lakonana kagem kaluhurané Allah .
Kowé aja nganti padha gawé sandhungan , dadia marang wong Yahudi , dadia marang wong Yunani , apadéné marang pasamuwané Allah .
Dikaya aku iki iya ngarah nglegakaké atiné wong kabèh ing bab apa baé , ora kanggo kapreluanku dhéwé , nanging kanggo kabutuhané wong akèh , supaya padha kaslametaké .
Padha nulada marang aku , dikaya aku iya nulad marang Kristus .
Aku ngalem kowé , sabab ana ing samubarang prakara kowé padha tetep éling marang aku lan padha ngantepi tata cara kang dakwulangaké marang kowé .
Nanging karepku , kowé padha nyumurupana bab iki , yaiku sesirahé saben wong lanang iku Kristus , déné sesirahé wong wadon iku kang lanang , sarta sesirahé Kristus iku Allah .
Saben wong lanang kang ndedonga utawa medhar wangsit kanthi sirah kudhungan , iku ngina sirahé dhéwé .
Nanging saben wong wadon kang ndedonga utawa medhar wangsit sirahé tanpa kudhung , iku ngina sirahé dhéwé , sabab padha baé karo wong wadon kang nggundhuli sirahé .
Sabab wong wadon menawa ora gelem kudhungan , iku aluwung cukura pisan . Nanging menawa cukuran iku njalari wong wadon iku ina , beciké iya padha nganggoa kudhung .
Déné wong lanang iku ora prelu nganggo kudhung , awit wong lanang iku nyunaraké citra lan kamulyaning Allah . Déné wong wadon iku nyunaraké kamulyaning wong lanang .
Marga wong lanang iku asalé ora saka wong wadon , nanging wong wadon kang asalé saka wong lanang .
Sarta wong lanang iku anggoné katitahaké ora marga saka wong wadon , nanging wong wadon kang katitahaké marga saka wong lanang .
Mulané wong wadon iku nganggo pratandhaning kawibawané ana ing sirahé , marga saka para malaékat .
Éwadéné , ana ing Gusti ora ana wong wadon tanpa wong lanang , lan ora ana wong lanang tanpa wong wadon .
Awit kayadéné anané wong wadon iku saka wong lanang , mangkono uga anané wong lanang iku lantaran wong wadon ; lan samubarang kabèh iku pinangkané saka Allah .
Padha timbang-timbangen dhéwé : Apa pantes wong wadon ndedonga marang Allah , sirahé kok ora kudhungan ?
Saka kodraté dhéwé rak wus tetéla tumrap kowé , yèn asor mungguhing wong lanang , samangsa rambuté diingu dawa ?
Nanging tumrap wong wadon ngingu rambut iku dadi lan kamulayané . Awit rambut iku kaparingaké minangka kudhung .
Nanging yèn ana wong ngèyèl , aku utawa pasamuwan-pasamuwané Allah padha ora duwé pakulinan kang kaya mangkono iku .
Ing sajroné aku awèh pituduh-pituduh sabanjuré iki aku ora bisa ngalem kowé , awit anggonmu padha kumpulan iku ora ndadèkaké mundhak becik , nanging malah mundhak ala .
Sabab , dhisiké aku krungu , samangsa kowé padha masamuwan , ing antaramu ana crah kang njalari pepisahan , mangka setengahé aku iya ngandel .
Awit ing antaramu pancèn kudu ana golongan-golongan , supaya ing mengko katitik sapa saka ing antaramu kang padha tahan uji .
Menawa kowé padha kumpulan iku ora nedya kembul bujanané Gusti .
Sabab nalikané padha kembul mangan iku , saben wong ndhisiki njupuk pangané dhéwé , satemah kang siji kaluwèn , sijiné mendem .
Apa kowé ora duwé omah dhéwé kang kena kokenggo mangan lan ngombé ? Apa kowé padha arep ngrèmèhaké pasamuwané Allah , sarta mirangaké wong kang padha ora deduwèn ? Apa ta kang kudu dakkandhakaké marang kowé ? Apa aku kudu ngalem kowé ? Tumrap prakara iki , aku ora ngalem .
Sabab apa kang wus daktampa saka Gusti iku , iya wus dakterusaké marang kowé , yaiku , yèn Gusti Yésus , ing wayah bengi nalika Panjenengané ndungkap kaulungaké , mundhut roti ,
lan sawusé saos sokur , tumuli nyuwil-nyuwil rotiné sarta ngandika , " Iki badanku , kang kaulungaké marga saka kowé ; iki padha tindakna kanggo pangéling-éling marang Aku ! "
Mangkono uga tuwungé , sawusé dhahar , pangandikané , " Tuwung iki prajanjian anyar kang kaecap kalawan getihku . Saben-saben kowé padha ngombé , iku padha tindakna kanggo pangéling-éling marang Aku ! "
Awit saben-saben kowé padha mangan roti iki sarta ngombé ing tuwung iki , iku ateges kowé padha martakaké sédané Gusti nganti tumeka ing rawuhé .
Dadi sing sapa kanthi sawiyah-wiyah anggoné mangan roti sarta ngombé ing tuwungé Gusti , iku dosa marang sarira lan rahé Gusti .
Mulané saben wong ndadara awaké dhéwé , lan sawusé mangkono lagi mangan roti lan ngombé ing tuwung iku .
Sabab sing sapa mangan sarta ngombé ora kalawan ngakoni bab sarirané Gusti , iku bakal nekakaké paukuman marang awaké dhéwé .
Mulané akèh ing antaramu kang padha ringkih lan laranen , sarta ora sathithik kang padha nemahi pati .
Nanging menawa kita padha ndadar awak kita dhéwé , kita ora bakal tampa paukuman .
Déné menawa kita padha tampa paukuman saka Gusti , iku kita padha kaperdi , supaya kita aja nganti kaukum bebarengan karo jagat .
Mulané para Sadulurku , samangsa kowé padha kembul mangan , padha entèn-ingentènana .
Déné yèn ana wong kang luwé , beciké mangan dhisik ana ing omahé , supaya anggonmu padha kembul mangan iku aja nganti nekakaké paukuman . Mungguh bab-bab liyané bakal dakpranata bésuk satekaku .
Saiki bab peparingé Roh . Para Sadulur , karepku kowé padha nyumurupana ing sanyatané .
Kowé rak padha sumurup , yèn ing nalikané kowé durung padha wanuh karo Allah , kowé padha kagèndèng marang brahala-brahala kang bisu .
Mulané kowé padha daksumurupaké , menawa ora ana wong kang guneman marga saka Rohé Allah kok bisa kandha , " Yésus kena ing ipat-ipat ! " lan uga ora ana wong kang bisa ngakoni , " Yésus iku Gusti , " yèn ora marga déning Roh Suci .
Peparing iku warna-warna , nanging Roh iku mung siji .
Lan wujuding paladosan iku rupa-rupa , nanging Gusti iku mung siji .
Apadéné panggawé kang ngéram-éramaké iku manéka warna , nanging Allah mung siji kang nindakaké samubarang ana ing wong kabèh .
Nanging saben wong kaparingan wedharané Roh kanggo kapreluaning wong akèh .
Sabab , kang siji kaparingan déning Roh ganjaran bisa guneman kanthi kawicaksanan , sijiné tampa peparing bisa guneman kanthi kawruh iya saka Roh iku uga .
Kang siji kaparingan pracaya , iya déning Roh iku mau , lan sijiné tampa peparing bisa marasaké iya saka Panjenengané uga .
Kang siji peparing bisa nganakaké mukjijat , sijiné pamedhar wangsit , sijiné manèh kabisan mbédak-mbédakaké sawarnaning roh . Kang siji kabisan guneman nganggo basa roh , sijiné manèh kabisan njarwakaké basa roh mau .
Nanging iki mau kabèh katindakaké déning Roh siji iku uga , kang paring ganjaran marang saben wong dhéwé-dhéwé ing sakarsané .
Sabab , kayadéné badan iku siji , mangka anggotané akèh ; sarta sakèhing anggotané badan iku sanadyan akèh , padha dadi badan siji ; mangkono uga Sang Kristus .
Marga sajroning Roh siji kita kabèh wus padha kabaptis dadi badan siji , padha kaombénan saka Roh siji , dadia wong Yahudi , dadia wong Yunani ; dadia batur tukon , dadia wong mardika .
Awitdéné badan iku pérangané rak ora mung siji , nanging akèh .
Saupama sikil kandha mangkéné , " Sarèhné aku dudu tangan , mulané aku ora klebu péranganing badan , " apa bener yèn sikil iku ora klebu péranganing badan ?
Lan saupama kuping kandha mangkéné , " Sarèhné aku dudu mripat , mulané aku ora klebu péranganing badan , " kang iku apa iya bener yèn kuping mau ora klebu péranganing badan ?
Saupama badan sakojur iku mung wujud mripat , banjur pangrunguné ana ing ngendi ? Saupama badan sakojur iku mung wujud kuping , panggandané ana ing ngendi ?
Nanging Allah wus mrenahaké anggota iku , ing papané dhéwé-dhéwé ana ing badan , manut ing sakarsané .
Saupama kabèh iku mau mung dadi anggota siji , banjur badané iku ana ing ngendi ?
Pancèn anggotané iku akèh , nanging badané mung siji .
Kang iku mripat ora kena kandha marang tangan mangkéné , " Aku ora butuh kowé . " Lan sirah ora kena kandha marang sikil mangkéné , " Aku ora butuh kowé . "
Malah péranganing badan kang katoné ringkih dhéwé , iku kang dibutuhaké banget .
Lan anggotaning badan kang miturut wawasan kita ora pati ana ajiné , iku padha kita paèsi ngluwihi liyané . Sarta péranganing badan kita kang saru , iku padha kita rumati kalawan kusus .
Déné pérang-péranganing badan kita kang wus pantes iku ora prelu karumat mangkono . Ujer Allah anggoné ndhapuk badan kita iku kalawan paring pangaji-aji kang linuwih marang pérangan kang rupané ora pantes ,
supaya ing sajroning badan aja nganti ana pasulayan , nanging kabèh pérangan kang béda-béda kaanané iku malah padha reksa-rineksa .
Mulané yèn ana pérangan siji kang lara , pérangan liyané kabèh padha mèlu ngrasakaké ; menawa ana siji kang ingajénan , kabèh padha mèlu bungah .
Kowé iku padha dadi sarirané Kristus , sarta siji-sijiné padha dadi pérangané .
Lan Allah wus netepaké wong sawatara ana ing pasamuwan : sapisan dadi rasul , kapindho dadi nabi , ping teluné dadi guru . Sabanjuré ana kang kaparingan ganjaran nganakaké mukjijat , marasaké , leladi , nenuntun , sarta kabisan migunakaké basa roh .
Apa kabèh iku dadi rasul utawa nabi utawa guru ? Apa kabèh mau padha tampa peparing nganakaké mukjijat ,
utawa marasaké , utawa migunakaké basa roh utawa njarwakaké basa roh ?
Mulané padha nggayuha marang peparing-peparing kang luwih penting . Anadéné aku nuduhaké kowé dalan kang ora ana tandhingé .
Sanadyan aku bisa ngucapaké sarupaning basané manungsa lan malaékat , nanging yèn sepi ing katresnan , aku padha baé kaya gong kang ngumandhang utawa kecèr kang gumenjrèng .
Sanadyan aku kadunungan peparing bisa medhar wangsit , ngerti sarupaning wewadi lan sumurup sakèhé kawruh , sarta sanadyan aku duwé pangandel kang sampurna nganti bisa mindhah gunung , nanging yèn aku sepi ing katresnan , iku aku ora aji babar pisan .
Lan sanadyan aku ndanakaké sabarang darbèkku kabèh , malah sanadyan aku masrahaké badanku supaya diobong , nanging yèn sepi ing katresnan , iku ora maédahi apa-apa marang aku .
Katresnan iku sabar ; katresnan iku loma ; ora kumèrèn , ora gumunggung lan kumenthus .
Katresnan iku ora saru polahé lan ora golèk kepénaké awaké dhéwé . Katresnan iku ora gampang nepsu lan ora nyimpen kaluputaning liyan .
Katresnan iku ora bungah awit saka anané tumindak kang ora adil , nanging awit saka kayektèn .
Katresnan iku nutupi samubarang , ngandel ing samubarang , ngarep-arep samubarang , nyabari samubarang .
Katresnan iku ora ana entèké ; pamedhar wangsit iku bakal ana pungkasané ; basa roh bakal sigeg ; kawruh bakal sirna .
Awit kawruh kita iku ora ganep , lan pamedhar wangsit kita ora sampurna .
Nanging satekané kang sampurna , kang ora sampurna iku bakal sirna .
Nalika aku isih bocah , gunemanku kaya bocah , pangrasaku kaya bocah , pamikirku kaya bocah . Bareng saiki aku wus diwasa , kaananku kaya bocah mau wus dakbuwang .
Amarga kita saiki padha ndeleng gambar kang ora cetha ana ing pangilon , nanging bésuk kita bakal padha ndeleng adu arep . Saiki aku mung sumurup ora kalawan sampurna , nanging bésuk aku bakal sumurup kanthi sampurna , padha kaya anggonku kapirsanan .
Dadiné kari telung prakara iki , yaiku : Pracaya , pangarep-arep lan katresnan , nanging kang pinunjul dhéwé ing antarané iku , yaiku : katresnan .
Padha nggayuha katresnan lan ngudia ganjaran-ganjaran saka Roh , luwih-luwih peparing bab medhar wangsit .
Sapa kang ngucapaké basa roh , iku pangucapé ora tumuju marang manungsa nanging marang Allah . Sabab ora ana wong kang ngerti basané , déning Roh wong iku ngucapaké bab-bab kang winadi .
Balik sapa kang medhar wangsit iku , anggoné ngucap marang manungsa awujud pambangun , pitutur sarta panglipur .
Sing sapa guneman nganggo basa roh , iku mbangun awaké dhéwé ; balik sapa kang medhar wangsit iku mbangun pasamuwan .
Aku seneng baé menawa kowé kabèh padha bisa ngucap nganggo basa roh , nanging luwih seneng manèh menawa kowé padha medhar wangsit . Sabab sapa kang medhar wangsit iku luwih migunani katimbang karo kang ngucap nganggo basa roh , kajaba menawa wong iku iya banjur nerangaké jarwané , satemah pasamuwan kabangun .
Kang iku para Sadulur , saupama aku nekani kowé lan ngucap nganggo basa roh , iku apa paédahé tumraping kowé , menawa aku ora mratélakaké bab wahyu , apa kawruh , apa pamedhar wangsit apa piwulang ?
Iku padha baé karo piranti kang tanpa nyawa , nanging bisa muni , kayata suling lan clempung - yèn iku swarané ora béda , kepriyé bisané wong nyumurupi lagu apa kang diunèkaké nganggo suling utawa clempung mau ?
Utawa menawa swarané slomprèt ora cetha , sapa kang bakal siyaga ing perang ?
Mangkono uga kowé , kang padha guneman nganggo basa roh : menawa kowé ora migunakaké tembung-tembung kang cetha , kepriyé bisané wong padha ngerti kang kokucapaké ? Dadiné tetembunganmu tanpa guna kaya guneman karo angin !
Ana basa rupa-rupa ing jagat iki -- embuh pira cacahé -- éwasamono ora ana siji baé ing antarané basa-basa mau kang tanpa teges .
Nanging menawa aku ora ngerti marang basa mau , aku rak ateges dadi wong manca tumraping wong kang migunakaké basa iku , lan wong iku dadi wong manca tumraping aku .
Mangkono uga kowé : Kowé pancèn padha nggayuh marang peparingé Roh , nanging luwih becik manèh padha ngudia , supaya kowé bisa migunakaké kanggo pambanguning pasamuwan .
Mulané sing sapa ngucapaké basa roh , nyenyuwuna supaya bisa njarwakaké .
Sabab yèn anggonku ndedonga nganggo basa roh , iku rohku kang ndedonga , nanging akal budiku ora ngasilaké apa-apa .
Kang iku apa kang kudu daktindakaké ? Aku arep ndedonga nganggo rohku , nanging aku uga ndedonga nganggo akal-budiku ; aku arep ngidung lan memuji nganggo rohku , nanging uga ngidung lan memuji nganggo akal-budiku .
Sabab , menawa anggonmu muji sokur mung nganggo rohmu , wong lumrah kang padha ana ing kono , kepriyé anggoné padha bisa ngamini pamuji sokurmu iku ? Wong mau rak ora padha ngerti apa kang kokucapaké ?
Sabab sanadyan pamuji sokurmu iku becik banget , nanging wong liya ora kabangun .
Aku saos sokur marang Allah , déné anggonku ngucapaké basa roh iku ngluwihi kowé kabèh .
Nanging ana ing pasamuwan aku luwih seneng ngucapaké limang tembung kang bisa dingretèni kanggo mulang wong liya , katimbang tembung pirang-pirang èwu ing basa roh .
Para Sadulur , pikiranmu aja kaya bocah . Ing bab piala baé dikaya bocah , nanging ing bab pikiran dikaya wong diwasa .
Ing angger-anggering Torèt ana tulisan mangkéné , " Ingsun bakal ngandikani bangsa iki lumantar wong kang basané séjé , sarta lumantar lambéné wong manca ; éwasamono bangsa iku ora bakal ngrungokaké marang Ingsun , mangkono pangandikané Pangéran . "
Dadiné basa roh iku minangka pratandha kanggo wong kang padha ora pracaya , ora kanggo wong kang padha pracaya ; déné pamedhar wangsit iku minangka pratandha kanggo wong kang padha pracaya , ora kanggo wong kang padha ora pracaya .
Kang iku menawa pasamuwan kabèh padha nglumpuk , lan saben wong padha guneman nganggo basa roh , nuli ana wong njaba utawa wong kang ora pracaya padha lumebu , apa wong iku ora bakal padha ngarani , yèn kowé padha ngomyang ?
Balik menawa kabèh padha medhar wangsit , nuli ana wong kang ora pracaya utawa wong anyar lumebu , iku bakal kayakinaké déning wong akèh , sarta dititi-priksa déning wong akèh mau ;
sakèhé wewadi kang sumimpen ana ing batiné bakal kelair , satemah bakal sumungkem sujud marang Allah sarta ngakoni , " Sanyata Allah ana ing tengah-tengahmu . "
Kang iku saiki kepriyé , para Sadulur ? Samangsa kowé padha kumpulan , saben wong padha nyaosna : kang siji masmur , sijiné piwulang utawa wahyu , utawa peparing basa roh , utawa njarwakaké basa roh , nanging kabèh iku mau katindakna kanggo mbangun .
Déné menawa ana kang ngucap nganggo basa roh , beciké wong loro utawa akèh-akèhé wong telu baé , giliran , lan anaa siji kang njarwakaké .
Nanging menawa ora ana wong kang bisa njarwakaké , beciké wong-wong mau ana ing pasamuwan padha menenga baé , mung mosika ana ing atiné dhéwé , lan munjuk ana ing ngarsaning Allah .
Mungguhing nabi-nabi -- beciké anaa loro utawa telu saka ing antarané kang padha medharaké pitutur , déné liyané padha nimbang-nimbanga kang padha diwedharaké mau .
Nanging menawa wong panunggalané kang padha lungguhan iku ana kang kaparingan wahyu , prayogané kang dhisik iku menenga .
Marga kowé kabèh padha bisa gentènan medhar wangsit , satemah kowé padha olèh piwulang sarta olèh panglipur .
Karodéné rohing para nabi iku manut marang nabiné .
Awit kang dadi keparengé Allah iku dudu kaanan kang kisruh , nanging kaanan kang kebak tentrem-rahayu .
Padha kaya ana ing sakèhé pasamuwané para suci , yèn pinuju kumpulan wong wadon padha menenga , marga padha ora diparengaké guneman , nanging prelu padha sumuyud , kaya kang kapangandikakaké ana ing angger-anggering Torèt .
Déné menawa kepéngin nyumurupi apa-apa , beciké padha takona marang somahé ana ing omah . Awit ora pantes tumraping wong wadon menawa guneman ana ing pasamuwan .
Apa pangandikané Allah iku wiwité saka kowé ? Utawa , apa tekané pangandika iku mung marang kowé dhéwé ?
Menawa ana wong kang rumangsa dadi nabi utawa wong kasukman , iku kudu éling , menawa apa kang daktulis marang kowé iku , dhawuhé Gusti .
Nanging menawa wong iku ora nggatèkaké , iya aja kokgatèkaké .
Mulané , para Sadulurku , padha ngudia supaya tampa peparing medhar wangsit , lan aja ngalang-alangi wong kang guneman nganggo basa roh .
Nanging samubarang kabèh iku tumindaka kalawan patut lan tumata .
Para Sadulur , ing saikiné aku arep ngélingaké bab Injil kang wus dakwartakaké marang kowé , kang iya wus padha koktampa , lan uga kokantepi .
Iya Injil iku kang dadi margané kowé padha kapitulungan rahayu , anggeré kowé padha mantep anggonmu ngugemi , kaya kang wus dakwartakaké marang kowé , kajaba yèn anggonmu padha dadi pracaya iku mung tanpa guna .
Sabab kang wigati banget wus dakterusaké marang kowé , iya kaya kang wus daktampa dhéwé , yaiku yèn Kristus wus nglampahi séda marga saka dosa-dosa kita , nyondhongi surasaning Kitab Suci ,
menawa Panjenengané wus kasarèkaké , sarta ing telung dinané wus kawungokaké , cundhuk karo surasaning Kitab Suci ,
apadéné Panjenengané wus ngatingal marang Kéfas nuli marang para sakabaté rolas .
Sawisé iku , banjur ngatingal marang sadulur luwih saka limang atus bebarengan ; kang akèh nganti sapréné isih padha urip , salong iya wis padha mati .
Nuli ngatingal marang Yakobus , banjur marang para rasul kabèh .
Déné kang kèri dhéwé , ngatingal marang aku , padha kaya marang anak kang lair durung mangsané .
Sabab aku iki kang asor dhéwé ing antarané para rasul , ora patut disebut rasul , awit aku wis tau nguya-uya pasamuwané Allah .
Nanging marga saka sih-rahmaté Allah , aku dadi kaya aku saiki iki , lan sih-rahmat kang kaparingaké marang aku iku ora kothong . Kosok-baliné , aku wis nglakoni pagawéan luwih akèh katimbang para rasul kabèh ; mung baé dudu aku , nanging sih-rahmaté Allah kang nunggil kalawan aku .
Kang iku , dadia aku , dadia para rasul liyané , kaya mangkono anggonku padha martakaké , lan kaya mangkono anggonmu padha pracaya .
Anadéné yèn diwartakaké , menawa Kristus kawungokaké saka ing antarané wong mati , yagéné ing antaramu kok ana kang ngarani menawa ora ana tanginé wong mati ?
Yèn ta ora ana tanginé wong mati , dadi Kristus iya ora kawungokaké .
Mangka menawa Kristus ora kawungokaké , dadi kang padha dakwartakaké iku kothong lan pracayamu iya kothong .
Malah aku iya banjur padha katitik dadi goroh ing ngatasé Allah , awit aku padha martakaké , yèn Panjenengané wis mungokaké Kristus , mangka ora mungokaké , iku mau saupama bener yèn ora ana wong mati katangèkaké .
Sabab menawa nyata wong mati ora katangèkaké , dadi Kristus iya ora kawungokaké .
Lan menawa Kristus ora kawungokaké , pracayamu iku dadi tanpa guna , lan kowé isih padha kawengku ing dosamu .
Apadéné mungguh para wong kang wis padha mati ana ing Kristus , dadiné iya padha sirna .
Menawa anggon kita ngarep-arep marang Kristus iku mung ing sajroné urip iki baé , dadi kita kalebu wong kang cilaka dhéwé ing antarané manungsa kabèh .
Nanging kang bener yaiku menawa Kristus wis kawungokaké saka ing antarané wong mati , minangka kang kawitan saka panunggalané kang wis padha mati .
Sabab , sarèhné tekané pati iku marga saka wong siji , mangkono uga tanginé wong mati iya marga saka wong siji .
Awit padha kaya ana ing Adam wong kabèh padha mati , mangkono uga ana ing Kristus wong kabèh iya bakal padha kauripaké manèh .
Nanging saben wong manut urut-urutané : Kristus minangka kang kawitan , sawisé iku kang padha dadi kagungané , bésuk ing sarawuhé .
Sawisé mangkono tumeka pungkasané jaman , yaiku samangsa Panjenengané masrahaké Kraton marang Allah Sang Rama , sawisé Panjenengané nyirnakaké sakèhé papréntahan , pangwasa sarta kakuwatan .
Sabab Panjenengané pinesthi ngratoni nganti tumeka sakèhing mungsuhé padha disèlèhaké ana ing sangisoring sampéyané .
Mungsuh kang pungkasan , kang disirnakaké iku pati .
Marga , " Samubarang kabèh wis ditelukaké ing sangisoring sampéyané " . Nanging menawa ana pangandika : Samubarang katelukaké , dadi wis tetéla yèn Panjenengané kang nelukaké samubarang kabèh ing sangisoré sampéyané Kristus iku mau , mesthi ora kalebu ing kono .
Déne bésuk samangsa samubarang kabèh wis kelakon katelukaké ing sangandhapé Kristus , Panjenengané piyambak kang jumeneng Putra iku bakal nelukaké sarirané marang kang nelukaké samubarang kabèh marang Panjenengané mau , supaya Allah jumeneng ngabèhi ing sakabèhé .
Yèn ora mangkono , apa paédahé nglakoni kabaptis kanggo wong mati ? Menawa babar pisan ora ana wong mati katangèkaké , sabab apa déné padha gelem kabaptis kanggo wong mati iku ?
Lan uga aku kabèh -- yagéné aku sawayah-wayah padha gelem nemahi bebaya ?
Para Sadulur , sadina-dina aku siyaga mati . Demi panggunggungku ing ngatasé kowé ana ing Kristus Yésus , Gusti kita , kandhaku iki bener .
Yèn ta cara manungsa , nalika ana ing Éfesus aku nganti gelut karo kéwan galak , bab iku apa ta paédahé mungguhing aku ? Menawa wong mati padha ora katangèkaké , " Payo padha mangan lan ngombé , awit sésuk kita padha mati . "
Kowé aja padha kesasar : Pasrawungan kang ala iku ngrusak padatan kang becik .
Padha diéling manèh kang temenan lan aja gawé dosa manèh ! Sabab ing antaramu ana kang ora wanuh marang Allah . Bab iki dakpituturaké , supaya kowé padha rumangsa isin .
Nanging mbokmenawa ana wong kang takon , " Wong mati iku kepriyé anggoné katangèkaké ? Lan tekané manèh nganggo badan kang kaya apa ? "
Hé wong bodho ! Apa kang koksebar iku ora bakal thukul sarta urip , menawa ora mati dhisik .
Lan apa kang koksebar iku dudu wujuding tanduran kang bakal thukul , nanging wiji las-lasan , upamané wiji gandum utawa wiji liyané .
Nanging Allah maringi wujud , kaya kang kinarsakaké , saben wiji , kaparingan wujud dhéwé .
Sarupané daging iku ora padha : Daging manungsa béda karo daging kéwan , béda karo daging manuk , béda karo daging iwak .
Ana badan kaswargan lan ana badan kadonyan , nanging kamulyané kang kaswargan ora padha karo kang kadonyan .
Kamulyaning srengéngé béda karo kamulyaning rembulan , sarta kamulyaning rembulan béda karo kamulyaning lintang-lintang , lan kamulyaning lintang kang siji béda karo kamulyaning lintang sijiné .
Mangkono uga mungguh bakal tanginé wong mati . Kang kasebar iku nandhang karusakan , kang katangèkaké iku sinandhangan kalanggengan .
Kang kasebar iku nandhang kanisthan , kang katangèkaké sinandhangan kamulyan . Kang kasebar iku nandhang kaapesan , kang katangèkaké kadunungan kakuwatan .
Kang kasebar iku badan wadhag , kang katangèkaké iku badan kasukman . Yèn ana badan wadhag , uga ana badan kasukman .
Kaya kang tinulis , suraosé , " Manungsa kawitan , Adam , iku dadi titah kang urip . " Nanging Adam kang wekasan iku dadi sukma kang nguripaké .
Anadéné kang dhisik tekané iku dudu kang kasukman , nanging kang wadhag , sawusé iku nuli kang kasukman .
Manungsa kang kawitan iku asalé saka lemah sarta asipat kadonyan , déné manungsa kang kapindho asalé saka swarga .
Titah-titah kadonyan iku padha karo kang asalé saka lemah mau , déné titah-titah kaswargan iku padha karo Panjenengané kang asalé saka swarga .
Sarta kayadéné kita wus kadunungan rupa kadonyan , mangkono uga kita iya bakal kadunungan rupa kaswargan .
Iki kang dakpituturaké marang kowé , para Sadulur : Daging lan getih ora bisa tampa panduman Kratoning Allah , lan kang kena ing rusak iku ora tampa panduman kang ora rusak .
Padha gatèkna , aku nglairaké wewadi marang kowé : Kita bakal padha ora ngalami mati kabèh , nanging kita kabèh bakal padha malih rupa ,
ing sakedhap nétra , bareng karo uniné kalasangka kang wekasan . Awitdéné kalasangkané bakal muni , para wong mati banjur bakal katangèkaké kalawan kadunungan kaanan kang ora kena ing rusak lan kita padha malih rupa kabèh .
Sabab kang kena ing rusak iki kudu ngrasuk kang ora kena ing rusak , lan kang kena ing pati iki ngrasuk kang ora kena ing pati .
Lan sawisé kang kena ing rusak iki ngrasuk kang ora kena ing rusak , sarta kang kena ing pati iki ngrasuk kang ora kena ing pati , ing kono bakal kayektènan pangandikaning Pangéran kang tinulis , suraosé , " Pati wis kalebur déning kaunggulan . "
Hé pati , ana ing ngendi kaunggulanmu ? Hé pati , ana ing ngendi entupmu ?
Mungguh entupé pati iya iku dosa , lan pangwasané dosa iku angger-anggering Torèt .
Nanging puji sokur konjuk ing ngarsané Allah , kang paring kaunggulan marang kita marga saka Yésus Kristus , Gusti kita .
Mulané para Sadulurku kang kinasih , kowé padha dibakuh , ditanpa gingsir , lan tansah disregep anggonmu nglakoni ayahané Gusti ! Awit kowé padha sumurup , yèn ana ing patunggilaning Gusti , kangèlanmu mesthi ora muspra .
Bab nglumpukaké dana kang tumuju marang para suci , iku padha tindakna manut pituduh-pituduh kang wus dakwènèhaké marang pasamuwan-pasamuwan ing Galatia .
Ing dina kapisan ing saben minggu , sawiji-wijining panunggalanmu -- adhedhasar apa kang padha koktampa -- padha nisihna sawatara lan simpenen ana ing omah , supaya anggonmu padha nglumpukaké iku aja nganti lagi koktindakaké samangsa aku teka .
Déné bésuk satekaku , aku arep kongkonan wong-wong kang kokwawas prayoga dakkongkon ngeteraké pisumbangmu menyang Yérusalèm , nganggo padha kinanthènan layang .
Menawa prelu aku iya mèlu mangkat , wong iku mau bakal padha mangkat bareng karo aku .
Déné anggonku bakal nekani kowé , bésuk sawusé aku liwat nratas Makédonia , awit lakuku metu Makédonia .
Bisa uga ana ing Korintus aku bakal tetunggalan karo kowé nganti sawatara suwé , utawa mbokmenawa ing sajroné mangsa bedhidhing , temah kowé padha bisa awèh pitulungan ing bab anggonku nerusaké lakuku .
Sabab karepku sapisan iki ora mung sakeplasan baé anggonku bakal niliki kowé , malah menawa Gusti marengaké anggonku tetunggalan karo kowé iku bisaa nganti rada suwé .
Nanging aku bakal lèrèn ana ing Éfesus nganti riyaya Péntakosta .
Marga ana ing kono , ana wewengan tumraping aku , kanggo nindakaké ayahan kang agung lan penting , sanadyan akèh wong kang padha nglawan .
Déné samangsa Timotius teka , padha ngaraha supaya sajroné ana ing satengahmu iku aja duwé rasa wedi , sabab wong iku nglakoni ayahané Gusti padha kaya aku .
Mulané aja nganti ana wong kang nyepélékaké ! Malah wènèhana pitulungan , amrih bisané nerusaké lakuné kanthi slamet , supaya bali nemoni aku , awit dakanti-anti tekané karo para Sadulur tunggal pracaya liyané .
Déné mungguh sadulur Apolos , anggonku mrayogakaké wus bola-bali supaya niliki kowé bareng karo para Sadulur tunggal pracaya liyané , nanging durung dadi karepé nglakoni ing wektu saiki . Sedyané arep teka mengko yèn wus ana wektu kang becik .
Padha meléka ! Padha dibakuh ing pangandel ! Dadia kendel , disantosa !
Sakèhing ayahanmu lakonana kanthi katresnan .
Ana manèh panjalukku marang kowé , para Sadulur . Kowé padha sumurup yèn Stéfanas sabrayaté iku kang kawitan padha mratobat ana ing Akhaya , sarta wus padha ngabdi marang paladosan kanggo para suci .
Mulané padha manut-mituruta marang wong kang kaya mangkono iku lan saben wong kang mèlu tumindak ing gawé sarta padha nglakoni rekasa .
Aku bungah awit saka tekané Stéfanas , Fortunatus lan Akhaikus , amarga wong-wong iku padha minangka gantimu ;
sabab para Sadulur iku padha gawé segering atiku lan atimu . Mulané padha ngajènana wong kang kaya mangkono iku .
Salam kanggo kowé kabèh , saka sakèhé pasamuwan ing Asia Cilik . Akwila , Priskila dalah pasamuwan kang ana ing omahé padha kirim salam sajroning Gusti mawantu-wantu marang kowé .
Sadulur tunggal pracaya kabèh padha kirim salam marang kowé . Padha salam-salamana kalawan pangambung suci .
Kalawan tanganku dhéwé , anggonku nulis iki : Salam saka Paulus .
Sapa kang ora tresna marang Gusti , iku kenaa ing ipat-ipat . Maranata !
Sih-rahmaté Gusti Yésus , nunggila ing kowé kabèh .
Tresnaku anaa ing kowé kabèh sajroning Kristus Yésus .
Saka Paulus , kang awit saka karsaning Allah dadi rasulé Kristus Yésus , lan saka Timotius sadulur kita tunggal pracaya , marang pasamuwaning Allah ing Korintus karo sakèhing wong suci ing sawrataning Akhaya .
Sih-rahmat lan tentrem-rahayu saka Allah , Rama kita , lan saka Gusti Yésus Kristus anaa ing kowé kabèh .
Pinujia Allah , Ramané Gusti kita Yésus Kristus , Rama kang kebak sih palimirma lan Allah kang dadi sumbering panglipur ,
kang nglipur aku kabèh ing sajroning kasusahanku , satemah aku padha bisa nglipur wong-wong kang nandhang sarupaning kasangsaran kanthi panglipur peparingé Allah marang aku dhéwé .
Sabab kaya anggonku padha nampani panduman ing sangsarané Kristus kalawan lubèr , samono uga marga saka Kristus aku padha kaparingan panglipur nganti lubèr .
Yèn aku padha nemu kasusahan , iku dadi panglipur lan karahyonmu ; déné yèn aku padha kalipur , iku iya dadi panglipurmu , satemah kowé padha olèh kakuwatan kang njalari kowé padha sabar ing sajroning kasangsaran kang padha kaya kang daksandhang .
Lan pangarep-arepku kabèh tumrap kowé iku tetep , awit aku padha sumurup , menawa padha kaya anggonmu mèlu kapanduman kasangsaranku kabèh , kowé iya padha mèlu kapanduman panglipur .
Sabab karepku kabèh , para Sadulur , supaya kowé padha sumurup mungguhing sangsara kang dakalami ana ing Asia Cilik ; aku padha nandhang sangsara kang samono gedhéné lan aboté , nganti aku padha ora duwé pangarep-arep yèn bisa urip .
Malah aku kabèh rumangsa kaya wus kapatrapan paukuman pati . Nanging bab iku anggoné kelakon supaya aku aja padha nganti ngendelaké marang awakku dhéwé , nanging ngemungna marang Allah kang nangèkaké para wong mati .
Panjenengané wus nguwalaké lan bakal nguwalaké aku kabèh saka ing pati kang nggegirisi banget iku : Iya marang Panjenengané iku anggonku nggantungaké pangarep-arep , yèn Panjenengané bakal ngluwari aku kabèh manèh ,
marga kowé uga mbiyantu aku kabèh kanthi pandonga , supaya akèh wong kang padha saos sokur mungguhing sih-rahmat kang kaparingaké marang aku kabèh , marga saka akèhé pandongané tumrap aku .
Iki kang padha dakegung-egungaké , yaiku paseksiné swaraning atiku , yèn lakuku ana ing jagat iki , apa manèh ing bab gegayutanku karo kowé kabèh , iku temen lan murni kang asalé saka Allah , ora marga saka kawicaksanan cara kadonyan , nanging marga saka dayaning sih-rahmaté Allah .
Sabab kang padha daktulis iki mung apa kang bisa kokwaca sarta kokngertèni . Lan pangarep-arepku muga-muga kowé padha bisa ngerti kabèh ,
kayadéné anggonmu wus padha ngerti sawatara saka aku kabèh , yaiku yèn kowé bakal ngegung-egungaké aku , kayadéné anggonku iya bakal padha ngegung-egungaké kowé bésuk , ing dinané Gusti Yésus .
Adhedhasar keyakinan iki , aku mauné wus tau ngrancang arep niliki kowé dhisik , supaya kowé olèh sih-rahmat kang kaping pindhoné .
Banjur arep nerusaké lakuku menyang Makédonia , saka Makédonia bali manèh menyang panggonanmu , lan kalawan pitulunganmu aku bisa nerusaké lakuku menyang Yudéa .
Dadi , apa anggonku ngrancang mangkono iku sapénaké baé ? Utawa apa mung manut pepénginanku dhéwé , temahan aku banjur duwé ujar " iya , iya " lan " ora , ora " ?
Demi Allah kang setya tuhu , janjiku marang kowé ora " iya " lan " ora " .
Awit Yésus Kristus , Putraning Allah , kang wus padha dakwartakaké ana ing antaramu , yaiku déning aku lan Silwanus sarta Timotius , dudu " iya " lan " ora " , nanging kosok-baliné ana ing Panjenengané iku kang ana mung " iya " .
Sabab Kristus iku " iya " tumraping sakèhé prasetyané Allah . Iya iku sababé anggon kita marga saka Panjenengané , banjur ngucap " Amin " minangka kamulyaning Allah .
Sabab Panjenengané kang wus nyantosakaké aku kabèh bebarengan karo kowé ana ing Kristus , yaiku Allah kang wus njebadi ,
lan wus maringi tandha cap marang kita yèn kita iku dadi kagungané lan kang maringi Roh Suci ana ing ati minangka panjer tumrap sakèhing prakara kang wus kacawisaké kanggo kita .
Nanging aku nyebut marang Allah minangka seksiku kang nguningani isining atiku menawa anggonku ora teka ing Korintus iku sabab aku ngéman kowé .
Ora marga saka anggonku padha kepéngin mréntah , apa kang kudu kokpracaya , awit pracayamu santosa . Nanging aku padha kepéngin mèlu mbiyantu tumrap kabungahanmu .
Ing sajroning atiku aku wus netepaké , menawa aku ora bakal nekani kowé manèh kalawan susah .
Awit , menawa aku kang gawé sedhihmu , sapa manèh kang bisa gawé bungahku kajaba kang padha sedhih marga saka aku .
Lan iya iku karepé layangku iki , yaiku supaya menawa aku teka , aja nganti aku sedhih marga saka wong-wong , kang kuduné padha gawé bungahku . Sabab aku yakin ing bab kowé kabèh , menawa kabungahanku iku iya kabungahanmu .
Sabab anggonku nulis marang kowé iku kanthi was-was lan sedhihing ati kang banget lan kanthi nètèsaké eluh akèh , ora supaya kowé dadi sedhih , nanging supaya kowé padha sumurup sapira gedhéné katresnanku marang kowé kabèh .
Déné menawa ana wong kang gawé sedhih , iku dudu atiku kang digawé sedhih , nanging kowé kabèh , utawa saora-orané wong sawatara ing antaramu . Aku ora mbanget-bangetaké prakara iki .
Wong kang kaya mangkono iku wus cukup nampa paukuman saka wong akèh ing antaramu ,
malah kosok-baliné kowé padha ngapuraa lan nglipura wong iku , supaya aja nganti ngenes marga saka bangeting sedhihé .
Mulané aku pitutur marang kowé kabèh , padha nandukna katresnan marang wong mau .
Awit iya iku tujuané anggonku nulis layang marang kowé , yaiku kanggo ndadar kowé , apa kowé padha tetep mituhu ing samubarang kabèh .
Awit sapa kang kokapura kaluputané , iku iya dakapura . Sabab yèn aku ngapura -- saupama ana kang kudu dakapura - anggonku ngapura iku marga saka kowé ana ing ngarsané Kristus ,
supaya Iblis aja nganti ngapusi kita , sabab kita sumurup apa karepé .
Nalikané aku tekan Troas prelu martakaké Injilé Kristus , aku wus kawenganan lawang kanggo makarya déning Gusti ana ing kana .
Nanging atiku ora rumangsa tentrem , sabab aku ora kepethuk karo Titus , sadulurku tunggal pracaya , mula aku banjur pamitan lan mangkat menyang Makédonia .
Nanging puji sokur konjuk ing Allah , kang ana ing Kristus tansah nuntun aku kabèh ana ing dalaning kaunggulané . Lan lumantar aku kabèh Panjenengané nyebar aruming kawruh bab Panjenengané ing saenggon-enggon .
Awit kagem Allah aku kabèh iki dadi ganda kang arum saka Kristus ana ing tengah-tengahing wong kang padha nemu karahayon lan ana ing antarané wong kang padha nemu karusakan .
Tumrap kang nemu karusakan , aku kabèh iki gandaning pati kang njalari pati , lan tumrap kang nemu karahayon , gandaning urip kang nguripaké . Nanging sapa ta kang kaconggah nglakoni ayahan kang kaya mangkono iku ?
Awit aku kabèh ora padha karo wong akèh liyané , kang padha mburu nawak-nawakaké pangandikaning Allah . Kosok-baliné ana ing Kristus aku padha ngucap ing samesthiné kanthi maksud-maksud kang murni awit saka dhawuhing Allah lan ana ing ngarsané .
Apa aku padha wiwit ngalem marang awakku dhéwé manèh ? Utawa apa prelu aku kaya wong-wong liya padha nuduhaké layang pangalembana marang kowé kabèh utawa saka kowé ?
Kowé iku layang pangalembanaku kang katulis ing atiku lan kang disumurupi sarta kang bisa kawaca déning wong kabèh .
Awit wus tetéla , menawa kowé iku layangé Kristus , kang katulis ing sajroné aku padha leladi , katulis ora nganggo mangsi , nanging nganggo Rohé Allah kang asipat gesang , dudu ing lèmpèngan watu , nanging ing lèmpèngan daging , yaiku ing atiné manungsa .
Iya kaya mangkono iku gedhéning kayakinanku marang Allah lantaran Kristus .
Kalawan awakku dhéwé aku padha ora bisa nganggep samubarang iku pagawéanku dhéwé ; ora , anggonku bisa nindakaké samubarang iku marga saka pakaryaning Allah .
Panjenengané uga kang wus mbisakaké aku padha dadi abdining prajanjian kang anyar , kang ora saka angger-angger kang katulis , nanging saka Roh , sabab angger-angger kang katulis iku matèni , déné Roh iku nguripaké .
Pranatan leladi kang nuntun marang pati iku katulis ing watu nganggo aksara . Éwasamono nalika kaparingaké kinanthènan kamulyaning Allah , kang njalari wong Israèl padha ora betah nyawang marang wedanané Musa , sanadyan sunaré kang mancorong mau banjur mbleret . Menawa paladèn mau dumadiné kanthi kamulyan kang kaya mangkono iku ,
méndahané manèh ayahaning Roh yèn oraa kinanthènan kamulyan kang ngluwihi iku .
Awit , menawa ayahan kang nekakaké paukuman iku luhur , méndahané manèh ayahaning kayektèn yèn oraa ngluwihi kamulyané .
Satemené apa kang biyèn kaanggep luhur , iku dudu apa-apa menawa katandhing karo kamulyan kang pinunjul iki .
Awit menawa kang bisa mbleret baé kinanthènan kamulyan , apamanèh kang tetep ora mbleret yèn oraa kinanthènan kamulyan kang ngluwihi iku .
Sarèhné aku padha duwé pangarep-arep kang kaya mangkono , mulané aku padha tumindak kanthi kendel banget ,
ora kaya Musa , kang nganggo nutupi wedanané , supaya mripaté wong-wong Israèl aja nganti padha ndeleng ilanging cahyané kang mbleret iku .
Nanging budiné wong-wong iku wus padha dadi kethul , sabab nganti ing dina iki tutup iku mau isih tetep nutupi wong-wong mau , pamacaning prajanjian kang lawas tanpa kaungkap , marga mung ana ing Kristus piyambak tutup iku kabukak .
Malah nganti ing dina iki , saben maca kitab Musa , isih ana tutup kang nutupi atiné .
Nanging wong kang mratobat marang Gusti , iku tutupé banjur kasingkiraké .
Awit Gusti iku Roh ; lan ing ngendi ana Rohé Gusti ing kono ana kamardikan .
Lan kita kabèh iki padha ngatonaké kamulyané Gusti kalawan rai kang ora katutupan . Amarga kamulyan mau pinangkané saka Gusti kang asipat Roh , mulané kita lagi kasalinan rupa madhani citraning Panjenengané , kalawan kamulyan kang saya mundhak-mundhak .
Kang iku sarèhné aku wus padha nampani ayahan iki , marga saka sih-palimirmané Allah , mulané atiku ora semplah .
Ananging aku padha nampik sakèhing panggawé dhedhelikan kang nistha ; aku ora ngapusi lan ora malsu pangandikaning Allah , kosok-baliné aku nglairaké kayektèn lan awit saka iku aku masrahaké awakku supaya ditimbang-timbang déning wong kabèh sarana osiking atiné , ana ing ngarsané Allah .
Menawa Injil kang padha dakwartakaké isih meksa katutup uga , mesthi iku katutup tumrap wong kang bakal padha nemu karusakan ,
yaiku wong kang ora pracaya , kang angen-angené wus dipicakaké déning ilahé jaman iki , temahan wong mau ora padha ndeleng cahyaning Injilé kamulyaning Kristus , kang dadi citrané Allah .
Awit kang padha dakwartakaké iku dudu awakku dhéwé , nanging Yésus Kristus kang jumeneng Gusti , lan aku kang padha dadi abdimu marga saka karsané Yésus .
Awit Allah kang wus ngandika , " Saka ing pepeteng bakal ana pepadhang kang sumorot ! " Panjenengané uga kang nyorotaké pepadhangé ana ing ati kita , supaya kita kapadhangan ing kawruh bab kamulyané Allah kang katingal ana ing wedanané Kristus .
Nanging rajabrana iki kawadhahan ing grabah , supaya tetéla menawa kakuwatan kang ngédab-édabi iku asalé saka Allah , dudu saka awakku dhéwé .
Mungguhing samubarang aku iki padha katindhes , nanging ora remuk kejepit ; aku padha kentèkan akal , nanging ora kélangan pangarep-arep ;
aku padha dikuya-kuya , nanging ora ditinggal ijèn ; aku padha kabanting , nanging ora nemu bilai .
Aku tansah nggawa sédané Yésus ing badanku , supaya sugengé Yésus uga kawedhar ana ing badanku .
Awit aku kang isih urip iki , tansah kaulungaké marang pati marga saka Yésus , supaya gesangé Yésus uga kawedhar ing badanku kang ora langgeng iki .
Kanthi mangkono iku , pati tansah nandukaké dayané ana ing badanku , déné urip nandukaké dayané ana ing kowé .
Nanging sarèhné aku padha kadunungan rohing pracaya kang padha , kaya kang tinulis , " Aku kumandel , mulané aku ngucap " , awit saka iku aku iya pracaya lan marga saka iku aku uga ngucap .
Sabab aku padha sumurup menawa Panjenengané kang wus mungokaké Gusti Yésus , iya bakal nangèkaké aku bareng karo Yésus . Lan bebarengan karo kowé kabèh kasowanaké ing ngarsané .
Jalaran iku kabèh kelakoné marga saka kowé , supaya sih-rahmat kang sangsaya mundhak gedhé , marga sangsaya akèhé wong kang dadi pracaya , ndadèkna sangsaya lubèré pamuji sokur kang konjuk marang kaluhuraning Allah .
Marga saka iku aku padha ora rumangsa semplah , malah sanadyan kamanungsanku kang lair sangsaya rusak , nanging kamanungsanku kang batin kaanyaraké saben dina .
Awitdéné kasangsaran kang ènthèng saiki iki , iku ngolèhaké kamulyan langgeng kang ngluwihi samubarang tumrap aku kabèh , banget anggoné ngungkuli kasangsaranku .
Marga kang padha dakgatèkaké dudu kang katon , nanging kang ora katon , awit kang katon iku anané mung sawatara mangsa , mangka kang ora katon iku langgeng .
Awit aku padha sumurup , menawa kémah padunungan kita ing bumi iki kabongkar , Allah wus nyawisaké panggonan ing swarga kanggo kita , kang langgeng , kang ora kagawé déning tanganing manungsa .
Salawasé kita ana ing kémah iki , kita padha sesambat , marga kita kepéngin banget ngenggoni papan padunungan kaswargan ,
jalaran ana ing kono kita padha nganggo sandhangan sarta ora bakal tinemu wuda .
Sabab salawasé isih manggon ing kémah iki , kita sesambat déning aboté momotan , awit kita kepéngin nganggo sadhangan kang anyar iku , tanpa cucul sandhangan kang lawas , supaya kang kena ing pati kauntal déning urip .
Nanging iya Allah kang malah nyadhangaké kita tumrap bab iku , lan kang maringi Roh marang kita minangka jaminan .
Awit saka iku atiku tansah padha tatag , sanadyan aku padha ngerti , menawa salawasé aku padha manggon ing sajroning badan iki , isih adoh karo Gusti , --
sabab urip kita iki sarana pracaya , ora sarana apa kang kena kadeleng --
nanging atiku padha tatag , lan aku kabèh luwih seneng pindhah saka ing badan iki lan manggon nunggil karo Gusti .
Marga saka iku aku padha ngudi , sajroné aku padha manggon ing badan iki , utawa ana ing sajabané , supaya aku padha dadi kaparengaké .
Sabab kita kabèh kudu padha ngadhep ana ing ngarsané dhamparing pangadilané Kristus , prelu nampani ganjaran kang cundhuk karo kang padha kita lakoni dhéwé-dhéwé ing sajroné urip iki , dadia kang becik , dadia kang ala .
Kang iku sarèhné aku padha sumurup bab wedi marang Gusti , mulané aku ngudi ngyakinaké wong-wong . Tumrap Allah sedyaku iku wus cetha , lan pangarep-arepku uga mangkonoa tumrap osiking atimu .
Awit aku ora padha mbecikaké awakku dhéwé manèh marang kowé , nanging aku padha awèh margané kowé bisa ngegung-egungaké aku kabèh , supaya kowé bisa ngadhepi para wong kang gumunggung tumrap prakara tata lair , ora tumrap prakara-prakara tata batin .
Sabab menawa aku padha ora bisa ngemudhèni dhiri , iku marga demi Allah , lan saupama bisa , iku marga demi kowé .
Sabab iya sih-katresnané Kristus kang ngwasani aku kabèh , awit aku wus padha sumurup , menawa wong siji wus mati kanggo wong kabèh , dadiné kabèh wus padha mati .
Lan Kristus wus nglampahi séda kanggo wong kabèh , supaya wong kang padha urip , uripé ora lumadi marang awaké dhéwé manèh , nanging lumadia marang kang wus séda lan kang wus kawungokaké marga saka wong-wong mau .
Mulané wiwit saiki aku ora padha nyawang wong siji baé manut ukuraning manungsa manèh . Lan menawa aku wus padha tau mawas Kristus manut ukuraning manungsa , saiki aku ora padha mawas Panjenengané kanthi patrap mangkono manèh .
Dadi sapa kang ana ing Kristus , iku dadi titah anyar : Kang lawas wus sirna , lan kang anyar satemené wus teka .
Lan kabèh iku pinangkané saka Allah , kang lumantar Kristus wus ngrukunaké kita kalawan Panjenengané lan kang wus masrahaké ayahan kanggo ngrukunaké iku marang aku kabèh .
Awit Allah lumantar Kristus ngrukunaké jagat karo Panjenengané , ora ngétang paneraké , lan masrahaké pawarta karukunan iku marang aku kabèh .
Mulané aku iki iya padha dadi utusané Kristus , kang ateges Allah paring pitutur marang kowé kabèh lumantar aku ; atas asmané Kristus panjalukku marang kowé : Padha gelema karukunaké karo Allah .
Panjenengané kang ora tepang karo dosa , wus kadosakaké marga saka kita , supaya ana ing Panjenengané kita kabeneraké déning Allah .
Anadéné aku iki sarèhné padha dadi kanca tunggal ayahan , pituturku marang kowé kabèh , supaya aja nganti padha gawé muspraning sih-rahmaté Allah , kang wis koktampa .
Sabab Allah ngandika , " Ing waktu kang prayoga , Ingsun miyarsakaké sira , lan ing dina kaslametan , Ingsun mitulungi sira . " Satemen-temené , iya waktu iki waktu kang prayoga iku ; iya dina iki dina kaslametan iku .
Ing prakara apa baé aku ora padha gawé dhadhakan wong padha kesandhung , supaya anggonku padha leladi aja nganti dicacad .
Nanging ing sadhéngah prakara aku nélakaké menawa aku iki padha abdining Allah , yaiku : Kebak kasabaran sajroning nandhang kasangsaran , ing karupekan , lan ing karibedan ,
ing sajroné kasiksa , kakunjara lan kaributan , rekasa , kepeksa melèk , lan nglakoni puwasa ;
ing kasucèning ati , ing kawruh , kasabaran , lan kadarman ; ing Roh Suci lan ing sih katresnan kang salugu ;
ing sajroning martakaké kayektèn lan pangwaosing Allah ; kanthi migunakaké gegamaning kaadilan kanggo nempuh utawa nanggulangi ;
nalika diaji-aji lan nalika dirèmèhaké ; nalika diundhat-undhat utawa nalika dialem ; nalika kadakwa dadi juru apus , nanging kena dipracaya ,
kaya wong kang ora ana kang wanuh , nanging kondhang ; kaya wong kang mèh mati , mangka padha urip , kaya wong kang disiksa nanging ora mati ,
kaya wong kang sedhih , nanging tansah bungah-bungah ; kaya wong kang mlarat nanging nyugihaké wong akèh ; kaya wong kang ora duwé apa-apa , nanging aku padha nduwèni samubarang kabèh .
Hé wong Korintus ! Aku wus padha kandha kanthi blak-blakan marang kowé , atiku menga amba tumrap kowé !
Kowé iku padha olèh papan kang jembar ana ing atiku , nanging aku mung koksedhiyani papan kang rupek ana ing atimu .
Mulané saiki , supaya padha-padha , -- anggonku pitutur iku kaya marang anak-anakku -- : Atimu wengakna kang ngeblak !
Aja nganti kowé padha dadi pasangan kang ora timbang karo wong kang ora pracaya . Sabab apa kayektèn iku bisa kapadhaké karo kadurakan ? Utawa kepriyé bisané pepadhang tetunggalan karo pepeteng ?
Apa Kristus iku bisa kapadhakaké karo Bélial ? Panduman apa kang diduwèni bebarengan déning wong kang pracaya lan wong kang ora pracaya ?
Apa gegayutané padalemané Allah karo brahala ? Awit kita iki padha dadi padalemané Allah kang gesang kaya kang dingandikaké déning Allah mangkéné , " Ingsun bakal dedalem bebarengan karo wong-wong mau , lan gesang ana ing tengah-tengahé , lan Ingsun bakal dadi Allahé , lan wong-wong mau bakal padha dadi umatingsun .
Mulané : Sira padha metua saka panunggalané wong-wong iku , lan sira misaha , mangkono pangandikané Pangéran , lan aja padha gepok-sénggol karo kang najis , tumuli sira bakal padha suntarimah .
Lan Ingsun bakal dadi ramanira , sarta sira bakal padha dadi putraningsun lanang lan wadon . Mangkono pangandikané Pangéran , Kang Mahakwasa . "
Kang iku sarèhné kita kaparingan prasetya-prasetya mau , para Sadulur kinasih , mulané payo kita padha nucèkaké badan kita saka sarupaning jejember jasmani lan rohani , sarta kalawan mangkono kita nyampurnakaké kasucèn kita sajroné wedi-asih marang Allah .
Aku padha wènèhana papan ana ing atimu ; aku ora tau kaluputan marang sapa baé , ora gawé kapitunaning sapa baé lan uga ora ngasil-asil marang sapa baé .
Anggonku kandha mangkono iku ora marga saka arep matrapi paukuman marang kowé , awit mau wis dakkandhakaké , menawa kowé wis padha olèh papan ana ing atiku , temahan kita bareng urip lan bareng mati .
Karo kowé iku aku blak-blakan banget , lan uga banget anggonku ngegung-egungaké kowé . Sajroné aku padha nandhang susah , aku kebak panglipur , lan kalubèran kabungahan .
Nalika aku padha teka ing Makédonia , aku padha ora bisa tentrem . Malah ana ing endi-endi aku padha nemu kasusahan : Saka jaba ana pasulayan lan saka jero ana rasa wedi .
Nanging Allah kang nglipur marang wong kang padha lembah atiné iku wus nglipur aku kabèh marga saka tekané Titus .
Ora mung marga saka tekané baé , nanging uga marga saka panglipur kang dialami ana ing tengah-tengahmu . Awit wong iku wus nyaritakaké marang aku mungguhing kangenmu , pasambatmu , katemenanmu anggonmu mbélani aku , temahan saya wuwuh kabungahanku .
Dadi sanadyan aku wis gawé sedhihmu marga saka layangku iku , nanging aku ora kaduwung . Pancèn aku tau kaduwung , marga aku sumurup menawa layang iku nyedhihaké atimu , sanadyan mung sawatara mangsa ,
nanging saiki aku bungah , ora marga anggonmu wis sedhih , nanging marga kasedhihanmu iku njalari kowé mratobat : Sabab anggonmu padha sedhih iku nyondhongi karsané Allah , temahan sathithik baé kowé ora dakrugèkaké .
Sabab kasusahan kang nyondhongi karsané Allah iku nuwuhaké pitobat kang nuntun marang karahayon kang ora gawé getun , nanging kasusahan kang saka ing jagat iki nuwuhaké pati .
Sabab padha gatèkna saiba kasedhihan kang nyondongi karsané Allah iku malah marakaké kowé saya mempeng anggonmu padha nélakaké menawa ora salah , jèngkèl , wedi , kangen , greget , paukuman ! Ing bab iku kabèh kowé wus padha nélakaké menawa ora kaluputan .
Mulané , anggonku wis nulis layang marang kowé , iku ora marga ana kang luput , utawa marga ana kang nandhang susah jalaran panggawé kang salah , nanging supaya gumatimu marang aku dadi cetha tumrap kowé ana ing ngarsané Allah .
Iya marga saka iku aku padha kalipur . Lan kajaba saka panglipur iku , aku padha saya bungah manèh amarga saka kabungahané Titus , sabab kowé kabèh wis padha ngayemaké atiné .
Sabab menawa aku nglairaké pangalembana tumrap kowé marang Titus , iku kowé ora gawé gelaku ; nanging padha kaya anggonku tansah ngandhakaké apa kang bener marang kowé , samono uga pangalembanaku ana ing ngarepé Titus iku iya wis kayektènan temenan .
Lan katresnané marang kowé saya mundhak gedhé , yèn ngélingi marang pamanutmu kabèh , kepriyé anggonmu nampani tekané kalawan wedi lan geter .
Aku bungah banget , awit aku bisa pracaya marang kowé ing sabarang prakara .
Sadulur-sadulur , aku padha awèh weruh marang kowé bab sih-rahmat kang kaparingaké marang pasamuwan-pasamuwan ing Makédonia .
Awit sajroning tampa pacoban kang abot kang wujud kasangsaran mawarna-warna , kabungahané ngluwihi , lan sanadyan padha miskin banget , éwasamono sugih kamurahan .
Sabab aku neksèni yèn wong iku wis padha wèwèh manut kakuwatané , malah ngluwihi kakuwatané .
Sarta metu saka prentuling atiné dhéwé padha njaluk kanthi banget marang aku , supaya uga padha olèh kanugrahan mèlu ing sajroning ayahan ngladèni marang para suci .
Déné kang padha dipasrahaké iku ngluwihi pangiraku , awit nganti padha nyaosaké awaké dhéwé marang Allah dhisik , sabanjuré iya marang aku kabèh uga awit saka karsané Allah .
Awit saka iku aku padha ngatag marang Titus , supaya nekani kowé lan ngrampungaké ayahan sih-katresnan , kang biyèn wis miwiti ayahan iku .
Mula saikiné , padha kaya anggonmu wis sugih ing samubarang , -- ing pracaya , ing pamicara , ing kawruh , ing tumemenmu anggonmu mbiyantu , lan ing sih-katresnanmu marang aku kabèh -- samono uga kowé iya padha pinunjula ing ayahan sih-katresnan iki .
Anggonku mituturi mangkono iku ora ateges préntah , nanging mung marga saka anggonku kepéngin nguji éklasing sih-katresnanmu kalawan nuduhaké sakèhing pambudidayané wong-wong kang padha awèh pambiyantu .
Marga kowé wis padha sumurup marang sih-rahmaté Gusti kita Yésus Kristus , yaiku menawa Panjenengané , kang amarga saka kowé dadi mlarat , sanadyan Panjenengané iku sugih , supaya kowé dadia sugih marga kamlaratané .
Iya iki panemuku tumrap bab iku , kang mbokmenawa maédahi tumrap kowé . Pancèn wis wiwit taun kang kapungkur anggonmu wiwit nindakaké lan sumedya ngrampungaké uga .
Mulané saiki , rampungna kang koktindakaké iku ! Wondéné anggonmu ngrampungaké iku cundhukna karo éklasing atimu sarta tindakna kalawan ngélingi sapira kang kokduwèni .
Awit menawa anggonmu wèwèh iku kalawan éklas , pawèwèhmu iku mesthi bakal ditampani , menawa pawèwèhmu iku awewaton apa kang kokduwèni , ora awewaton apa kang ora kokduwèni .
Awit anggonmu dieboti iku ora supaya wong liya padha kaènthèngna , nanging supaya dadi timbang .
Mulané beciké saiki kaluwihanmu kanggoa nyukupi kakuranganing liyan , supaya kaluwihaning liyan mengko genti kanggo nyukupi kekuranganmu , temahan banjur dadi timbang .
Kaya kang katulis , " Wong kang olèh akèh , ora turah lan kang olèh sathithik ora kurang . "
Nanging puji sokur konjuk marang Allah , kang maringi katemenan kang kaya mangkono uga ana ing atiné Titus ing bab anggoné mbiyantu kowé ,
déné nganti nuruti panjalukku , malah saka bangeting tumemené anggoné tumandang ing gawé , banjur metu saka karepé dhéwé mangkat nemoni kowé .
Lakuné dakkanthèni sadulur kita , kang wus olèh pangalembanané pasamuwan kabèh bab anggoné nggelaraké Injil .
Lan ora mung iku baé ! Sadulur mau uga wis kapiji déning pasamuwan-pasamuwan kanggo ngancani anggonku padha nindakaké ayahan sih-katresnan iki , kang daktindakaké minangka kaluhuraning Gusti lan minangka bukti bab legawané atiku .
Sabab aku kabèh padha arep nyingkiri bab iki : Menawa ana wong kang nacad anggonku nindakaké ayahan sih-katresnan kang wohé akèh banget iku .
Awit aku padha mikiraké kang utama , ora mung ana ing ngarsané Gusti baé , nanging uga ana ing ngarepaning wong .
Karodéné wong loro mau padha dakkanthèni sadulur kita , kang wis dakuji lan katitik anggoné tansah mbudidaya mbiyantu , lan saiki saya banget anggoné mbudidaya marga saka gedhéning piandelé marang kowé .
Déné Titus , iku kancaku lan réwangku nyambut-gawé kanggo kowé ; lan sadulur-sadulurku liyané iku padha dadi utusaning pasamuwan-pasamuwan lan minangka kaluhurané Kristus .
Awit saka iku buktining katresnanmu lan pangalembanaku marang kowé kabèh , iku tuduhna marang para Sadulur mau ana ing ngareping pasamuwan-pasamuwan .
Déné bab leladi marang para suci ora prelu aku nulis manèh marang kowé .
Sabab aku wis sumurup mungguh legawaning atimu , mulané kowé padha dakalem ana ing ngarepé wong Makédonia . Tembungku , " Akhaya wis cecawis wiwit taun kang kapungkur . " Lan kasregepanmu wus dadi pangatag-atag tumrap wong akèh .
Nanging anggonku kongkonan sadulur-sadulur iku supaya pangalemku marang kowé aja nganti tinemu tanpa guna , nanging supaya tetéla anggonmu cecawis kanthi temenan kaya kang wis dakkandhakaké ,
supaya , menawa wong-wong Makédonia teka bareng karo aku , aja nganti nyumurupi anggonmu durung cecawis , satemah aku kabèh -- supaya ora nyebut kowé kabèh -- rumangsa padha kawirangan ing bab kayakinanku iku .
Mulané dakanggep prelu , yèn sadulur-sadulur iku dakbereg mangkat ndhisiki , supaya bisa ngurus luwih dhisik dana kang wus dadi kasaguhanmu biyèn , temahan mengko wis cumawis minangka tandha-buktiné kamurahaning atimu lan dudu dana peksan .
Iki gatèkna : Wong kang nyebar sathithik , iya bakal ngenèni sathithik , lan wong kang nyebar akèh , uga bakal ngenèni akèh .
Saben wong pisungsungé dikaya kang dadi rilaning atiné , aja kanthi sedhih utawa marga kapeksa , awit Allah iku ngasihi wong kang misungsung kanthi bungah .
Lan Allah kwaos nglubèraké sawernaning sih-rahmat marang kowé kabèh , supaya kowé padha tansah kacukupan ing samubarang lan padha linuwihna anggonmu nglakoni sarupaning panggawé becik .
kaya kang katulis , " Panjenengané ngedum-edum , Panjenengané maringi marang wong miskin , kaadilané tetep ing salawas-lawasé . "
Panjenengané kang nyawisaké winih kanggo kang nyebar , lan roti kanggo pangan , Panjenengané uga bakal nyawisi winih marang kowé lan ditikelaké sarta nuwuhaké pametuning bebeneranmu ;
kowé bakal disugihaké ing sarupaning kamurahané ati kang nuwuhaké pamuji sokur konjuk marang Allah marga saka aku .
Awit ayahan katresnan kang kokladèkaké iki ora mung nyukupi kabutuhané para suci baé , nanging uga nglubèraké pamuji sokur marang Allah .
Lan marga saka anggonmu mantep ing sajroning leladi iki , wong iku padha ngluhuraké Allah awit saka pambangunturutmu ing bab ngakoni Injilé Kristus lan marga saka murahing atimu ing bab ngedum-edum samubarang kanggo wong-wong mau apadéné wong kabèh .
Sarta manèh sajroning pandongané , kowé uga padha dikangeni marga saka sih-rahmaté Allah kang nglubèri kowé .
Puji sokur konjuk marang Allah marga saka sih peparingé kang ora kena winirasa iku !
Aku Paulus , wong kang jirih yèn adu-arep karo kowé , nanging wani marang kowé yèn adoh , aku ngélingaké kowé demi Kristus kang lembah-panggalihé lan rumaket .
Panjalukku marang kowé : Kowé aja meksa aku ngatonaké kuwanènku ana ing ngarepmu kayadéné niyatku arep tumindak keras marang wong-wong sawenèh kang ngira menawa uripku iku padha nurut tata kadonyan .
Aku kabèh iki pancèn isih urip ana ing donya , nanging aku ora padha perang cara kadonyan ,
awit gegamaning perangku iku dudu gegaman kadonyan , nanging gegaman kang kadunungan pangwaosing Allah , kang bisa njugrugaké bètèng .
Aku padha nyirnakaké sakèhing siasaté manungsa lan ngambrukaké saben bètèng kumalungkunging manungsa kanggo nglawan pangawruh marang Allah , sarta padha nawan sarupaning pangangen-angen , daktelukaké marang Kristus ,
sarta aku padha sumadhiya ngukum sakèhing duraka , menawa pambangun-turutmu wus dadi sampurna .
Sawangen apa kang ana ing sangareping mripatmu ! Menawa ana wong kang yakin temenan dadi kagungané Kristus , iku supaya mikir ing sajroning atiné , yèn aku uga padha dadi kagungané Kristus kaya wong mau .
Malah yèn aku rada keladuk anggonku ngegungaké wewenang kang diparingaké déning Gusti marang aku kabèh kanggo mbangun , ora kanggo ngrusak kowé , aku ora bakal kewirangan .
Nanging aku emoh yèn katoné kaya aku arep medèn-medèni kowé srana layang-layangku .
Awit , manut gunemé wong , layang-layangé pancèn tegas lan keras , nanging yèn adu-arep katon ora sapiraa lan tembung-tembungé rèmèh .
Nanging wong kang kandha mangkono iku kuduné ngerti menawa anggonku tumindak samasa adu-arep , padha baé karo tembung-tembungku ing layang-layangku , samasa aku ora adu-arep .
Pancèn aku padha ora wani nggolongaké utawa nandhingaké awakku karo wong-wong kang ngalem awaké dhéwé . Wong iku ngukur awaké nganggo ukurané dhéwé lan nandhing awaké mung karo awaké dhéwé . Bodho banget wong iku !
Kosok-baliné aku padha ora gelem ngegungaké dhiri nganti ngluwihi wates , nanging mung tetep ing sajroning watesing ayahan kang wus katetepaké déning Allah kanggo aku kabèh , sumrambahé nganti tekan kowé uga .
Marga anggonku padha martakaké Injilé Kristus wis luwih dhisik tekan panggonanmu , dadiné aku ora ngliwati watesé wilayahing pagawéanku , kaya-kaya menawa durung tekan panggonanmu .
Aku ora padha ngegungaké pagawéan kang dilakoni déning wong liya , ana ing wilayah pagawéan kang ora kanggo aku , nanging pangarep-arepku , menawa pracayamu saya mundhak , aku bakal olèh pakurmatan luwih gedhé manèh ana ing antaramu , yèn katandhing karo wilayah pagawéan kang katemtokaké kanggo aku .
Iya , uripku iki pancèn supaya padha bisa martakaké Injil menyang ing laladan kang luwih adoh katimbang karo laladanmu , lan ora ngegung-egungaké wohing pagawéan kang wus katindakaké déning liyan ana ing wilayah kang katemtokaké kanggo wong mau .
" Nanging sapa kang ngegung-egungaké , iku ngegungna ana ing Pangéran . "
Awit dudu wong kang ngalem awaké dhéwé kang tanggon , nanging wong kang dialem déning Pangéran .
Iba beciké yèn kowé padha sabar tumrap aku kang rada bodho iki . Pancèn kowé padha nyabari aku !
Sabab aku cemburu ing ngatasé kowé kanthi cemburuning Allah . Awit kowé wis padha dakpacangaké karo wong lanang , kang nuntun kowé kayadéné prawan suci marang Kristus .
Nanging aku sumelang mbokmenawa angen-angenmu kasasaraké saka kasetyanmu kang sejati marang Kristus , padha kaya Hawa kablithuk déning ula sarana kajuligané .
Awit kowé mung sabar baé yèn ana wong teka martakaké Yésus kang béda karo apa kang wus dakwartakaké , utawa awèh roh kang béda karo kang wis koktampa utawa Injil kang béda karo kang wus koktampa .
Nanging manut panemuku sathithik baé aku ora kalah karo rasul-rasul kang pinunjul iku .
Menawa aku kurang pinter ing bab guneman , nanging ora mangkono ing bab kawruh , awit aku wis padha mratélakaké marang kowé ing sadhéngah waktu lan ing sabarang prakara .
Apa aku dosa menawa aku ngasoraké awakku dhéwé kanggo ngluhurake kowé , marga aku martakaké Injilé Allah marang kowé tanpa opah ?
Pasamuwan-pasamuwan liya wis dakrampog srana anggonku nampani wragad saka pasamuwan-pasamuwan mau , supaya aku bisa ngladèni kowé !
Karo manèh nalika aku ana ing satengahmu , aku nandhang kakurangan , aku ora gawé rubeding wong , awit apa kang kurang wis dicukupi déning para Sadulur tunggal pracaya kang teka saka Makédonia . Ing samubarang prakara dakjaga aja nganti dadi gawému , lan saterusé aku bakal mangkono .
Demi apa kang bener miturut Kristus kang ana ing aku , dakantebaké kandhaku menawa panggunggungku iku ora bakal kaalang-alangan déning sapa baé kang ana ing wilayah-wilayah Akhaya .
Sababé apa , kok ora ? Apa marga aku wis ora tresna marang kowé ? Allah kang nguningani .
Nanging apa kang daktindakaké bakal dakterusaké kanggo ngawékani wong kang padha golèk dhadhakan kanggo nuduhaké , yèn wong-wong iku padha kaya aku sakanca ing sajroning prakara kang bisa diegung-egungaké .
Awit wong-wong kang mangkono iku rasul-rasul palsu , wong kang padha tumindak cidra , kang nyamar dadi rasulé Kristus .
Prakara iku ora nggumunaké , sabab Iblis uga mindha-mindha dadi malaékating Pepadhang .
Dadi dudu prakara kang anèh , menawa batur-baturé uga mindha-mindha dadi abdi-abdining kayektèn . Kawusanané wong-wong iku bakal timbang karo panggawéné .
Dakbalèni manèh : Aja ana wong kang ngarani aku bodho . Déné menawa kowé uga nganggep mangkono , aku tampanana kayadéné wong kang bodho , supaya aku bisa gumunggung sawatara .
Apa kang dakkandhakaké , iku anggonku ngandhakaké ora kaya wong kang guneman manut pangandikaning Allah , nanging kayadéné wong kang bodho , kang nduwèni kayakinan menawa bisa gumunggung .
Amarga akèh wong kang nglairaké panggunggung cara kadonyan , aku kepéngin gumunggung uga .
Sabab kowé padha gelem nyabari wong kang bodho , marga kowé iku padha luwih déning wicaksana .
Jalaran kowé sabar , menawa ana wong nganggep kowé batur-tukon , menawa ana wong nggrogoti kowé , menawa ana wong ngwasani kowé , menawa ana wong ngetokaké gumunggungé marang kowé , menawa ana wong napuk kowé .
Aku kudu ngakoni kanthi isin banget , yèn ing bab kang kaya mangkono iku aku kabèh padha ora keduga . Sanadyan mangkono menawa ana wong kang wani ngegung-egungaké sawijining prakara -- kandhaku iki ing sajroning kabodhoanku -- aku iya wani uga !
Apa wong-wong iku wong Ibrani ? Aku iya wong Ibrani ! Apa wong-wong iku wong Israèl ? Aku iya wong Israèl ! Apa wong-wong iku trahé Abraham ? Aku iya trahé Abraham !
Apa wong-wong iku abdiné Kristus ? -- kandhaku iki kaya wong ora waras -- aku luwih manèh ! Anggonku keraya-raya luwih akèh , luwih kerep dikunjara , digebugi kaliwat-liwat , kerep kaancam ing bebaya pati .
Aku digebugi déning wong Yahudi kaping patang puluh kurang siji nganti ambal kaping lima ,
aku disabeti ambal kaping telu , aku dibenturi watu sapisan , kaping telu aku nunggang prau kèrem , sadina sawengi aku kompal-kampul ana ing tengah sagara .
Lakuku kerep diancam ing bebaya banjir lan ing bebaya bégal , bebaya saka wong Yahudi lan saka wong-wong kang dudu Yahudi , bebaya ana ing kutha lan bebaya ana ing pasamunan , bebaya ana ing tengah sagara , lan bebaya saka sadulur-sadulur palsu .
Aku kerep rekasa lan nyambut-gawé abot ; aku kerep melèk ; luwé lan ngelak ; aku kerep pasa , katisen lan kawudan ,
lan tanpa nyebutaké prakara liyané manèh , momotanku sadina-dina , yaiku mikiraké bot-repoté pasamuwan kabèh .
Yèn ana wong rumangsa apes , apa aku ora rumangsa mèlu apes ? Yèn ana wong kesandhung , apa atiku ora remuk déning kasedhihan ?
Menawa prelu kudu gumunggung , aku bakal ngegung-egungaké ing bab kaapesanku .
Allah , Ramané Yésus , Gusti kita , kang pinuji nganti salawas-lawasé , pirsa , menawa aku ora goroh .
Ana ing Damsyik gubernur kang kaangkat déning Raja Arétas ndhawuhaké njaga Damsyik , karsané nyepeng aku .
Nanging aku kaudhunaké nganggo kranjang metu cendhéla , menyang sajabané bètèng , temah aku oncat saka astané .
Aku kudu ngegung-egungaké , sanadyan iku pancèn ora ana paédahé , éwasamono aku arep nyritakaké bab tetingalan lan wahyu-wahyu kang daktampa saka Gusti .
Aku wanuh sawenèhing wong ana ing Kristus ; patbelas taun kepungkur -- embuh ing sajroning badan , aku ora mangerti , embuh ing sanjabaning badan , aku ora ngerti , Allah kang nguningani -- wong iku dumadakan diangkat menyang swarga tataran katelu .
Aku iya wanuh wong iku , -- embuh ing sajroning badan embuh ing sanjabaning badan , aku ora ngerti , Allah kang nguningani --
dumadakan diangkat menyang Firdaus lan krungu pangandika kang ora kena dikandhakaké , kang ora kena kaucapaké déning manungsa .
Iya wong iku kang dakegung-egungaké , nanging awakku dhéwé ora bakal dakegung-egungaké , kajaba mung bab kaapesanku .
Awit saupama aku arep ngegungaké awak , aku dudu wong bodho manèh , awit aku ngandhakaké apa kang bener . Nanging aku nahan dhiri , supaya aja ana wong kang ngukur awakku luwih saka apa kang dideleng ana ing aku utawa kang dirungu saka aku .
Lan supaya aku aja ngunggul-unggulaké awak marga saka anané wahyu-wahyu kang linuwih iku , aku banjur kaganjar eri ing dagingku , yaiku kongkonané Iblis kang milara aku , supaya aku aja nganti ngunggul-unggulaké awak .
Mungguh bab iku aku wus kaping telu ngaturaké panyuwun marang Gusti , supaya kongkonané Iblis iku sumingkir saka aku .
Nanging paring wangsulané Gusti marang aku , " Sih-rahmatingsun iku wis cukup tumrap sira , awit kwasaningsun iku malah kasampurnakaké ana ing sajroning kaapesan . " Awit saka iku aku luwih seneng ngegung-egungaké kaapesanku , supaya pangwaosé Kristus dumunung ana ing aku .
Mulané aku seneng lan rila ana ing kaapesanku , ing sajroning kasiksa , ing karubedan , ing panguya-uya lan kasangsaran marga saka Kristus . Awit yèn aku apes , iku aku kuwat .
Aku pancèn wis dadi bodho , nanging kowé kang padha meksa marang aku . Beneré aku kokalembana . Tumrap samubarang kabèh aku ora kalah karo para rasul kang pinunjul iku , sanadyan aku ora ana tegesé babar pisan .
Titikané yèn aku rasul iku wis katuduhaké ana ing antaramu kalawan sakèhing sabar-mantep , kanthi pratandha-pratandha , mukjijat-mukjijat lan kasektèn-kasektèn .
Sabab , apa kurangmu yèn katandhing karo pasamuwan-pasamuwan liyané , kajaba mung saprakara , yaiku déné aku dhéwé ora nganti dadi gawému ? Anggonku ora adil iki apuranen !
Satemené iki wis kang kaping teluné anggonku cecawis arep nemoni kowé , lan aku ora bakal dadi gawému . Awit dudu barang darbèkmu kang dakgolèki , nanging kowé dhéwé . Marga dudu anak-anak kang padha wajib nglumpukaké bandha kanggo wong tuwané , nanging wong-tuwa kanggo anak-anaké .
Awit saka iku aku kanthi bungah masrahaké barang darbèkku , malah aku masrahaké awakku kanggo kowé kabèh . Dadi menawa aku tresna banget marang kowé , masa iya saya suda anggonku ditresnani ?
Ya pancèn mangkono , aku dhéwé ora dadi gawému . Nanging kandhamu , sarèhné aku iki julig , kowé dakjiret kalawan akal .
Dadi , apa wus tau aku njupuk kauntungan saka kowé lumantar wong kang saka ing antarané wong kang dakkongkon nemoni kowé ?
Pancèn aku wus njaluk tulung marang Titus supaya mangkat lan aku banjur akon sadulur liyané iku supaya ngancani . Apa Titus njupuk kauntungan saka kowé ? Apa aku sakloron ora tumindak manut roh kang padha , lan apa aku sakloron ora tumindak manut cara kang padha ?
Wis kepara suwé anggonmu padha ngira , menawa aku bakal mbeneraké awakku dhéwé ana ing ngarepmu . Nanging aku kandha ana ing ngarsané Allah lan demi Kristus , yèn kabèh iku kanggo mbangun pracayamu .
Awit aku sumelang , menawa bésuk samasa aku teka , kowé ora padha tinemu kaya kang dakkarepaké lan kowé ketemu aku ora kaya kang padha kokkarepaké . Aku sumelang ing bab anané pasulayan , kumèrèn , kanepson , brangasan , mung mikir awaké dhéwé , pitenah , panyatur ala , kumenthus , lan rerusuh .
Aku sumelang menawa aku teka manèh , Allahku bakal ngesoraké aku ana ing ngarepmu , sarta aku bakal sedhih awit déning wong akèh kang ing wektu kapungkur padha nglakoni dosa lan mangka durung mratobat saka panggawéné kang jember , laku cabul lan pamblunthah kang padha ditindakaké .
Iki kang kaping teluné anggonku nemoni kowé : Sahing prakara iku menawa wis ana katrangané seksi loro utawa telu .
Tumrap wong-wong kang ing waktu kang kapungkur padha nglakoni dosa , lan sakèhé wong liyané , wis dakkandhakaké luwih dhisik lan bakal dakkandhakaké sapisan manèh -- saiki sajroné aku adoh karo kowé kabèh padha kaya nalika tekaku kang kapindho -- menawa aku teka manèh aku ora bakal ngéman sapa baé .
Marga kowé kepéngin bukti , yèn Kristus ngandika lumantar aku . Lan Panjenengané iku ora apes ana ing ngarepmu , malah nindakaké pangwaosé ana ing antaramu .
Sabab sanadyan Panjenengané wis kasalib marga saka kaapesan , nanging gesang awit saka pangwaosé Allah . Pancèn aku kabèh iki apes ana ing Panjenengané , nanging bakal padha urip bebarengan karo Panjenengané kanggo kowé marga saka pangwaosé Allah .
Awakmu dhéwé ujinen , apa padha isih teguh ing pracaya . Titinen awakmu ! Apa padha ora yakin ora tahan uji , menawa Kristus Yésus dumunung ana ing kowé ? Awit yèn ora mangkono , kowé ora tahan uji .
Nanging pangarep-arepku , kowé bakal padha sumurup menawa dudu aku kang padha ora tahan uji .
Pandongaku marang Allah , supaya kowé aja nindakaké piala , ora supaya aku padha katitik tanggon , nanging supaya kowé padha nglakoni apa kang becik , sanadyan aku dhéwé katon padha kaya ora tahan uji .
Marga aku kabèh padha ora bisa nglakoni apa-apa kang sulaya karo kayektèn , nanging kang bisa daklakoni yaiku kang cundhuk karo kayektèn .
Awit aku padha bungah , menawa aku apes nanging kowé padha rosa . Déné kang padha daksuwun , yaiku supaya kowé dadi sampurna .
Iya iku sababé anggonku nulis prakara-prakara iki saka kadohan , supaya menawa aku mengko ana ing antaramu , aku ora kapeksa tumindak kereng miturut wewenang kang kaparingaké déning Gusti marang aku , kanggo mbangun , ora kanggo ngrubuhaké .
Wasana , para Sadulurku , padha bungaha , ngudia dadi sampurna . Tampanana sakèhing pituturku . Padha disarujuk , lan padha olah atut-rukun , temahan Allah etuking sih-katresnan lan tentrem-rahayu bakal nunggil karo kowé !
Padha salam-salamana kanthi pangambung suci . Sakèhé para suci kirim salam marang kowé kabèh .
Sih-rahmaté Gusti Yésus Kristus , lan sihé Allah tuwin patunggilané Roh Suci , anaa ing kowé kabèh !
Saka Paulus , rasul kang ora marga saka manungsa lan ora déning kekarepané manungsa , nanging déning Yésus Kristus lan Allah , Sang Rama , kang wis mungokaké Panjenengané saka antarané wong mati ,
lan saka sakèhé sadulur tunggal pracaya kang dadi kanthiku , marang pasamuwan-pasamuwan ing Galatia :
Sih-rahmat anaa ing kowé kabèh lan tentrem-rahayu saka Allah , Rama kita , lan saka Gusti Yésus Kristus ,
kang wis masrahaké sarirané karana dosa-dosa kita , supaya kita kaluwaran saka jagat-ala kang saiki iki , manut karsané Allah lan Rama kita ,
kang sayogya kaluhurna ing salawas-lawasé ! Amin .
Aku gumun , déné kowé énggal temen padha nyingkur Panjenengané , kang marga sih-rahmaté Kristus wis nimbali kowé , sarta banjur kèlu marang injil liyané ,
kang satemené dudu Injil ; mung jalaran ana wong kang ngisruhaké kowé lan kang sumedya ngingar-inger Injilé Kristus .
Nanging sanadyan aku kabèh utawa malaékat saka ing swarga martakaké marang kowé injil kang béda karo Injil kang wus padha dakwartakaké marang kowé , iku kenaa ing laknat !
Kaya anggonku biyèn wus padha mituturi , saiki iku dakkandhakaké sapisan manèh : menawa ana wong kang martakaké marang kowé kabèh injil kang béda karo kang wus koktampani , iku kenaa ing laknat !
Dadi kepriyé saiki : kang dakgolèki iku senengé manungsa apa renané Allah ? Apa aku ngudi gawé senengé manungsa ? Saupama aku isih kepéngin gawé senengé manungsa , dadi aku dudu abdiné Kristus .
Amarga aku wis tau nerangaké kanthi cetha marang kowé , para Sadulur , menawa Injil kang dakwartakaké iku dudu injil kang saka manungsa .
Awit anggonku nampani ora saka manungsa , lan iya dudu manungsa kang mulangaké bab iku marang aku , nanging marga saka wangsité Yésus Kristus .
Sabab kowé wis padha krungu bab uripku biyèn ana ing wewengkoné agama Yahudi : Luwih déning banget anggonku nguya-uya lan ngudi sirnané pasamuwaning Allah .
Malah , ing bab agama Yahudi aku ngluwihi kanca-kanca akèh tunggal bangsa sabarakanku ; aku dadi wong kang sregep banget ngleluri adat-tata-carané para leluhurku .
Nanging bareng Allah , kang wis miji aku wiwit aku isih ana ing guwagarbaning ibuku , lan nimbali aku marga saka sih-rahmaté ,
kepareng mbabaraké Kang Putra ana ing aku , supaya aku martakaké Panjenengané ana ing antarané bangsa-bangsa kang dudu bangsa Yahudi , aku babar pisan ora njaluk rembugé manungsa .
Aku uga ora lunga menyang Yérusalèm nemoni para wong kang wus dadi rasul sadurungé aku , nanging aku menyang tanah Arab , lan saka ing kono bali manèh menyang Damsyik .
Sawusé telung taun aku banjur menyang Yèrusalèm prelu nemoni Kéfas lan aku nginep ing dalemé limalas dina .
Nanging aku ora ketemu rasul liyané siji-sijia , kajaba Yakobus , sadhèrèké Gusti Yésus .
Padha gatèkna : Ana ing ngarsané Allah aku mesthèkaké , menawa kang daktulis marang kowé iki nyata . Aku ora goroh .
Sawisé iku aku banjur menyang wilayah Siria lan Kilikia .
Nanging pasamuwan-pasamuwané Kristus ing Yudéa tetep ora padha weruh marang rupaku ;
mung padha krungu , menawa wong kang biyèn nguya-uya wong-wong mau , saiki martakaké iman kang biyèn diarah sirnané .
Lan wong-wong mau banjur padha ngluhuraké Allah marga aku .
Sawusé mangkono , bareng wis luwih saka patbelas taun , aku menyang Yèrusalèm manèh karo Barnabas , déné Titus uga dakajak .
Anggonku mrana mau awit saka wangsité Allah . Lan tumrap sadulur-sadulur ing kono aku nerangaké bab Injil kang dakwartakaké ana ing antarané para bangsa dudu Yahudi -- sajroning rerembugan mirunggan karo para kang kajèn-kéringan -- , supaya anggonku mbudi-daya tekan saiki iku aja nganti muspra .
Nanging Titus kang bebarengan karo aku iku , sanadyan wong Yunani , éwasamono ora kudu tetak .
Pancèn ana pandheseké wong-wong kang ngaku-aku sadulur , kang padha nyusup mlebu , saprelu malangi kamardikan kita ana ing Kristus Yésus , supaya kanthi mangkono kita padha dadi kawulané .
Nanging sathithik baé aku padha ora gelem mundur lan emoh teluk marang wong-wong mau , supaya kayektèné Injil bisa tetep ana ing kowé .
Lan mungguh para wong kang kaanggep kajèn-kéringan iku -- kepriyé bab kalenggahané biyèn , iku ora prelu tumrap aku , sabab Allah ora mawas wong adhedhasar kalungguhan -- sanadyan kapriyé baé , aku ora dipeksa nindakaké prakara kang liya déning wong-wong kang kajèn iku .
Nanging kosok-baliné , sawisé wong-wong iku padha ngerti menawa aku wis dipracaya martakaké Injil marang wong-wong kang ora tetak , padha kaya Pétrus kanggo wong-wong kang tetak
-- awit Panjenengané kang wis maringi kakuwatan marang Pétrus dadi rasul tumrap wong-wong kang tetak , -- Panjenengané uga kang wis maringi kakuwatan marang aku kanggo wong-wong kang ora tetak .
Lan sawusé nyumurupi sih-rahmat kang kaparingaké marang aku , Yakobus , Kéfas lan Yohanes , kang kaanggep padha dadi saka-guruning pasamuwan , banjur sesalaman karo aku lan Barnabas minangka pratandhaning patunggalan , supaya aku marani marang wong-wong kang ora tetak , padha karo Yakobus , Kéfas lan Yohanes marang para kang tetakan ;
mung aku kabèh kudu tansah éling marang wong-wong miskin lan pancèn iya iku kang padha dakprelokaké kalawan temen-temen .
Nanging nalika Kéfas teka ing Antiokhia , tanpa tèdhèng aling-aling dakpadoni , sabab panjenengané lepat .
Awit sadurungé ana wong sawatara saka golongané Yakobus teka , panjenengané kembul dhahar karo sadulur-sadulur tunggal pracaya kang ora tetak , nanging satekané wong-wong mau , banjur mengker lan misah marga ajrih marang sadulur kang tetak .
Lan para wong Yahudi liyané uga mèlu-mèlu tumindak lamis kaya Kéfas , dalah Barnabas dhéwé iya banjur kèlu .
Nanging bareng aku ngerti tumindaké iku ora cocog karo kayektèné Injil , aku matur marang Kéfas ana ing sangarepé wong kabèh , " Manawi panjenengan , tiyang Yahudi , gesang kadosdéné tiyang ingkang sanès Yahudi lan mboten kados tiyang Yahudi , kadospundi déné panjenengan kok badhé meksa sadhèrèk-sadhèrèk ingkang mboten tetak supados gesang kados tiyang Yahudi ? "
Aku kabèh iki wong Yahudi adhedhasar keturunan , dudu wong dosa saka bangsa-bangsa liya .
Kita padha ngerti menawa ora ana wong siji baé kang kaanggep bener marga saka nglakoni angger-anggering Torèt , nanging mung marga pracaya ana ing Kristus Yésus . Mulané aku uga wus padha pracaya marang Kristus Yésus , supaya aku padha kaanggep bener , ora marga saka nglakoni angger-anggering Torèt . Awit , " Ora ana wong siji baé kang kaanggep bener " , marga nglakoni angger-anggering Torèt .
Nanging menawa aku dhéwé ing sajroné padha ngudi supaya kaanggep bener ana ing Kristus iku nyatané wong-wong dosa , apa iku banjur ateges menawa Kristus iku jumeneng paladosing dosa ? Babar pisan ora .
Awit menawa aku mbangun manèh apa kang wis dakrusak , iku aku ngétokaké menawa aku iki nerak angger-anggering Torèt .
Sabab aku wis mati marga saka anggger-anggering Torèt kanggo angger-anggering Torèt , supaya aku urip kagem Allah . Aku wis ndhèrèk kasalib karo Kristus ,
nanging aku urip , éwadéné dudu aku dhéwé manèh kang urip , mung Kristus kang gesang ana ing aku . Urip jasmaniku kang saiki dakalami iki , urip marga saka pracaya ana ing Putraning Allah kang wis ngasihi aku sarta wis masrahaké sarirané kanggo aku .
Aku ora nampik sih-rahmaté Allah . Awit saupama ana kang kabeneraké marga saka angger-anggering Torèt , sédané Kristus iku dadi tanpa guna .
Hé wong Galatia kang bodho , sapa ta kang mblithuk kowé ? Yésus Kristus kang kasalib iku rak wus katerangaké kanthi gamblang ana ing ngarepmu ?
Kang arep dakngertèni saka kowé , mung iki : Apa anggonmu wus padha nampani Roh iku marga saka nglakoni angger-anggering Torèt , apa marga pracaya marang pangundhanging Injil ?
Apa nganti samono bodhomu ? Kowé wus miwiti kalawan Roh , apa kowé saiki arep mungkasi kalawan daging ?
Apa muspra baé kabèh kang wis padha kokalami kang samono akèhé iku ? Mongsok yèn muspra !
Dadi saiki kepriyé , apa Panjenengané kang maringi Roh marang kowé nganti lubèr-lubèr lan nindakaké mukjijat ana ing antaramu , anggoné nindakaké mangkono iku , marga kowé nglakoni angger-anggering Torèt , apa marga pracaya marang pangundhanging Injil ?
Iya kanthi patrap mangkono iku anggoné Abraham pracaya marang Allah , sarta iya iku kang njalari kaanggep bener déning Allah .
Dadi kowé ngerti menawa wong-wong kang urip saka pracaya iku padha dadi putrané Abraham .
Lan Kitab Suci , kang sadurungé wis sumurup menawa Allah nganggep bener marang wong-wong kang dudu Yahudi marga saka pracaya , wis luwih dhisik martakaké kabar kabungahan marang Abraham , " Iya ana ing sira sakèhing bangsa bakal diberkahi . "
Dadi wong-wong kang urip saka pracaya , iya iku kang padha diberkahi bebarengan karo Abraham kang pracaya iku .
Awit wong kabèh , kang uripé saka ayahaning angger-anggeré Torèt iku kabawah ing laknat , sabab ana tulisan mangkéné , " Kenaa ing laknat wong kang ora setya anggoné nglakoni samubarang kang katulis ana ing kitab angger-anggering Torèt . "
Lan iya wus cetha yèn ora ana wong kang kaanggep bener ana ngarsané Allah marga saka nglakoni angger-anggering Torèt , awit , " Wong kang kaanggep bener iku bakal urip marga saka pracaya . "
Awit angger-anggering Torèt iku dhasaré dudu iman , nanging sapa kang nglakoni angger-angger , iku bakal urip déning angger-angger .
Kristus wis nebus kita saka laknaté angger-anggering Torèt srana jumeneng laknat piyambak marga saka kita , sabab ana tulisan mangkéné , " Kenaa ing laknat saben wong kang digantung ing kayu salib ! "
Yésus Kristus wus nglampahi iku , supaya berkahé Abraham ana ing Panjengenané sumrambah marang bangsa-bangsa liya , temahan marga saka pracaya , kita bisa nampani Roh kang kaprasetyakaké .
Para Sadulur , beciké aku daknganggo conto padinan . Layang wasiyat kang wis kaabsahaké iku , sanadyan saka manungsa , ora ana wong kang bisa mbatalaké utawa nambahi .
Anadéne prasetya iku kabèh kapangandikakaké marang Abraham lan marang turuné . Panjenengané ora ngandika , " Marang turun-turuné " kang kaya-kaya ateges wong akèh , nanging mung wong siji , " lan marang turunmu " , yaiku Kristus .
Maksudku yaiku prasetya kang sadurungé wis kaabsahaké déning Allah iku ora kena dibatalaké déning angger-anggering Torèt , kang lagi ana sawisé patang atus telung puluh taun , nganti prasetya iku ilang kakuwatané .
Sabab menawa kang kaabsahaké déning Allah iku asalé saka angger-anggering Torèt , mesthiné iku asalé ora saka prasetya ; nanging malah marga saka prasetya , Allah wis maringaké sih-rahmaté marang Abraham .
Yèn mangkono , apa maksudé angger-anggering Torèt iku ? Iku katambahaké awit saka anané panerak-panerak , nganti tekané turun kang dikarsakaké ing prasetya iku -- lan angger-anggering Torèt iku kaparingaké lumantar malaékat-malaékat marang astané sawijining pantara .
Déné anggoné jumeneng pantara iku ora mung makili wong siji baé , mangka Allah iku siji .
Menawa mangkono , apa angger-anggering Torèt iku sulaya karo sakèhé prajanjining Allah ? Babar pisan ora . Sabab saupama angger-anggering Torèt kang kaparingaké iku bisa nguripaké , mesthiné apa kang bener iku pancèn tuwuh saka angger-anggering Torèt .
Nanging Kitab Suci wis ngurung samubarang marang pamengkuning dosa , supaya awit saka pracaya marang Yésus Kristus janji mau kaparingaké marang wong kang padha pracaya .
Nanging sadurungé pracaya iku ana , kita kawengku ing pangreksané angger-anggering Torèt , kakurung nganti pracaya iku wis kababar .
Dadi angger-anggering Torèt iku minangka panuntun kita nganti Kristus rawuh , supaya kita kaanggep bener marga saka pracaya .
Nanging saiki bareng kita wis pracaya , wis ora kabawah manèh ing pangreksané panuntun mau .
Sabab marga saka pracaya marang Yésus Kristus kowé padha dadi putrané Allah .
Awit kowé kabèh , kang padha kabaptis ana ing Kristus , wis padha ngrasuk Kristus .
Ing bab iki ora ana wong Yahudi utawa wong Yunani , ora ana batur utawa wong mardika , ora ana lanang utawa wadon , awit kowé kabèh padha dadi siji ana ing Kristus Yésus .
Mangka yèn kowé kagungané Kristus , ateges kowé padha dadi trahing Abraham lan padha dadi ahli-waris miturut prasetyané Allah .
Kang dakarepake mangkéné : Sajroné ahli-waris durung diwasa , ora ana bédané sathithik-thithika karo abdi , sanadyan iku kang ngwasani samubarang ,
nanging kawengku ing wali lan pamomong nganti tumeka ing waktu kang wis katemtokaké déning bapakné .
Samono uga kita : Sajroné durung diwasa kita iya kawengku déning para rohing jagat .
Nanging bareng wis tekan ing ganepé mangsa , Allah ngutus Kang Putra , kang miyos saka wanita , miyos kawengku ing angger-anggering Torèt ,
saprelu nebus sakèhing wong kang padha kawengku ing angger-anggering Torèt , supaya kita bisa katarimah dadi putra .
Lan sarèhné kowé iku padha dadi putra , mulané Allah wis ngutus Rohé Kang Putra marang sajroning ati kita , kang nyebut , " Abba , Rama ! "
Dadiné kowé kabèh iku wus dudu batur manèh , nanging putra ; lan yèn kowé kabèh iku putra , kowé iku uga padha dadi ahli-waris marga pakaryaning Allah .
Biyèn , nalika kowé durung wanuh marang Allah , kowé ngawula marang kang kokanggep Allah , nanging sajatiné dudu Allah .
Nanging saiki sawisé kowé wanuh marang Allah , malah luwih saka iku , sawisé Allah tepang karo kowé , kepriyé déné kowé mbalik manèh marang roh-roh donya kang apes lan papa , sarta arep wiwit kokkawulani manèh ?
Kowé padha netepi pétungané dina-dina , sasi-sasi , mangsa-mangsa , apadéné taun-taun .
Aku kuwatir yèn kangélanku kanggo kowé iku dadi muspra .
Para Sadulur , panjalukku marang kowé , kowé padha dadia kaya aku , sabab aku uga wis dadi padha kaya kowé . Durung tau kowé kaluputan marang aku .
Kowé padha sumurup , menawa aku martakaké Injil marang kowé kang wiwitan iku jalaran lelara kang ana ing awakku .
Sanadyan kaya mangkono kaanané awakku , kang dadi pacoban kanggo kowé kabèh , éwadéné ora kokanggep kaya barang kang nistha lan kang njijiki , nanging kowé wis padha nampani aku padha kaya nampani malaékaté Allah , malah padha kaya nampani Kristus Yésus piyambak .
Kaya apa begjamu nalika samana ! Lan saiki ana ngendi kabegjanmu iku ? Awit aku bisa neksèni mungguhing kowé , yèn bisaa mangkono , kowé wis padha nyuplaki mripatmu , kokwènèhaké marang aku .
Apa aku banjur dadi satrumu , marga aku mratélakaké bab kayektèn marang kowé ?
Wong-wong iku kanthi mempeng padha ngudi nggèndèng kowé , nanging ora kalawan tulusing ati , awit karepé bakal misahaké kowé , supaya kowé nganut marang wong-wong mau kalawan tumemen .
Pancèn becik menawa wong kalawan sregep ngudi ing bab-bab kang becik , anggeré terus mangkono , lan ora mung yèn aku lagi ana ing antaramu baé .
Hé anak-anakku , iya marga saka kowé aku ngrasakaké lara kaya nglarani manèh , nganti sipat-sipaté Kristus katon cetha ana ing kowé .
Kaya apa kangenku kepéngin ana ing tengah-tengahmu ing waktu iki lan banjur bisa rerembugan kalawan swara kang béda , awit aku wis kentèkan akal ing ngatasé kowé iku .
Coba wangsulana pitakonku , hé kowé kang padha kepéngin urip kawengku ing angger-anggering Torèt , apa kowé padha ora ngrungokaké angger-anggering Torèt ?
Rak ana tulisan , yèn Abraham iku kagungan putra loro , kang siji saka abdi lan sijiné saka wanita mardika ?
Nanging putra saka abdi iku miyosé manut tata kadagingan , déné putra saka wanita kang mardika iku awit saka prasetya .
Iki sawijining pralambang . Sabab wanita loro iku mralambangi prajanjian loro : kang siji asalé saka gunung Sinai lan nglairaké anak-anak pangawulan , yaiku Hagar --
Hagar iku gunung Sinai ing tanah Arab -- lan padha karo Yérusalèm kang saiki , awit uripé ana ing pangawulan saanak-anaké .
Nanging Yérusalèm kaswargan iku wanita kang mardika lan iya iku ibu kita .
Awit ana tulisan , " Padha bungaha , hé wong gabug kang ora tau nglairaké ! Padha bungaha lan surak-suraka , hé kowé kang ora tau nglarani ! Sabab kang ditinggal bojoné , bakal duwé anak luwih akèh tinimbang kang duwé bojo . "
Lan kowé para Sadulur , padha kayadéné Ishak , kowé uga padha dadi anaking prasetyan .
Nanging padha kaya biyèn , kang kalairaké manut tata kadagingan , nguya-uya marang kang kalairaké miturut Roh , samono uga saiki iki .
Nanging kepriyé surasané nas Kitab Suci ? " Tundhungen batur wadon iku saanaké , sabab anaké batur wadon iku ora bakal mèlu kapanduman warisan karo anaké wanita kang merdika iku . "
Awit saka iku , sadulur-sadulur , kita iki dudu anak-anaké batur wadon , nanging padha dadi anak-anaké wanita kang mardika .
Supaya kita mardika temenan , Kristus wus mardikakaké kita . Awit saka iku ngadega kang jejeg lan aja gelem dietrapi pasangan pangawulan manèh .
Satemen-temené , aku , Paulus pitutur marang kowé : Menawa kowé tetak , Kristus bakal ora migunani babar pisan tumrap kowé .
Sapisan manèh dakpituturaké marang saben wong kang tetak , menawa wong iku wajib nglakoni sakèhing angger-anggering Torèt .
Menawa kowé ngarah supaya kaanggep bener marga saka angger-anggering Torèt , kowé dadiné uwal saka Kristus ; kowé urip ing sanjabaning sih-rahmat .
Marga saka Roh , lan awit saka pracaya kita nganti-anti padha kabeneraké kaya kang kita arep-arep .
Sabab tumraping wong-wong kang ana ing Kristus Yésus , bab tetak utawa ora tetak iku ora ana paédahé , kacaba mung pracaya kang tumindaké kalawan katresnan .
Biyèn anggonmu mèlu tetandhingan iku kalawan becik . Sapa ta kang memalangi kowé , satemah kowé banjur ora manut ing kayektèn manèh ?
Pambujuk supaya ora manut manèh iku ora saka Panjenengané , kang nimbali kowé kabèh .
Ragi sathithik wis bisa njalari jladrèné mekar .
Ana ing Gusti aku yakin mungguh ing kowé , menawa kowé ora nduwèni panemu liya kajaba panemu iki . Nanging sapa kang ngisruhaké kowé , iku bakal nyangga paukumané , sanadyan sapa baé wong iku .
Lan manèh , tumrap aku , Sadulur-sadulur , menawa aku isih martakaké bab tetak , généya aku isih dikuya-kuya ? Sabab yèn mangkono , salib iku ora dadi sandhungan manèh .
Beciké wong-wong kang padha mbujuki kowé iku padha ngebiria awaké sisan baé !
Para Sadulur , kowé wus padha katimbalan , supaya mardika , nanging aja nganti kowé migunakaké kamardikan iku dadi dhadhakan tumrap urip tata kadagingan , nanging padha ladèn-linadènana srana katresnan .
Sabab angger-anggering Torèt kabèh iku kacakup ing pangandika siji iki , yaiku , " Sira tresnaa marang sapepadhanira dikaya marang awakira dhéwé . "
Déné menawa kowé padha kerah lan padha mangsa-minangsa , padha diawas , aja nganti padha tumpes-tinumpes .
Maksudku yaiku : Lakumu padha manuta marang Roh , satemah kowé ora nuruti pepénginaning daging .
Awit pepénginaning daging iku nyulayani karsané Roh lan karsané Roh iku nyulayani pepénginaning daging -- awit sakaroné padha lelawanan -- satemah kowé saben-saben ora nindakaké apa kang kokkarepaké .
Ananging menawa kowé padha masrahaké awakmu supaya dituntun déning Roh , mesthi kowé padha ora kawengku ing angger-anggering Torèt .
Déné panggawéning daging wus cetha : laku cabul , laku rusuh , hawa napsu ,
panyembah brahala , sihir , sesatron , pasulayan , kamèrèn , kanepson , pamrih , padudon , cecongkrahan ,
drengki , endem-endeman , ropyan-ropyan lan sapanunggalané . Tumrap sakabèhé iku kowé dakélingaké -- kaya kang wus daktindakaké biyèn -- menawa sapa kang nindakaké bab-bab kang kaya mangkono iku , ora bakal tampa warisan Kratoning Allah .
Déné wohing Roh yaiku : katresnan , kabungahan , tentrem-rahayu , sabar-sarèh , paramarta , kabecikan , kasetyan ,
alusing budi , bisa ngemudhèni dhiri . Ora ana angger-angger kang nglawan iku mau kabèh .
Lan sapa kang dadi kagungané Kristus Yésus , iku wis nyalib daging dalah sakèhing hawa napsu lan pepénginané .
Menawa kita urip marga saka Roh , urip kita uga katuntun déning Roh
lan kita aja mendem drajad , aja padha tantang-tantangan , sarta aja padha drengki .
Para Sadulur , yèn ana wong kang tinemu nglakoni panerak , kowé kang kasukman , kudu nuntun wong iku marang dalan kang bener kalawan budi kang sarèh , karo njaga awakmu dhéwé , supaya kowé aja kena ing panggodha .
Padha tulung-tinulungana ing bot-répot ! Iya kaya mangkono iku anggonmu netepi angger-anggeré Kristus .
Sabab yèn ana sawenèhing wong kang rumangsa menawa awaké aji , mangka babar pisan ora aji , iku ngapusi awaké dhéwé .
Beciké saben wong ndadara pagawéané dhéwé ; lagi kena mongkog ndeleng kaanané dhéwé lan ora ndeleng kaanané wong liya .
Sabab saben wong bakal mikul tanggungané dhéwé .
Lan wong kang nampani piwulanging pangandika iku ngedumna samubarang kang becik marang wong kang awèh piwulang iku .
Aja padha kesasar ! Allah ora kena digawé geguyon . Awit apa kang disebar ing wong , iya iku kang bakal dienèni .
Sabab sing sapa nyebar ing dagingé , bakal ngenèni karusakan saka dagingé -- nanging sapa kang nyebar ing Roh , iya bakal ngenèni urip langgeng saka ing Roh iku .
Aja nganti kita bosen anggon kita gawé kabecikan , awit menawa wis tekan ing kala-mangsané , kita bakal ngenèni , anggeré kita ora nganti nglokro .
Awit saka iku mumpung isih ana wewengan , ayo padha gawé becik marang wong kabèh , luwih-luwih marang sadulur-sadulur kita kang nunggal pracaya .
Padha delengen , sapira gedhéné aksara-aksara kang daktulis marang kowé nganggo tanganku dhéwé .
Wong-wong kang cara lair seneng nonjolaké awaké dhéwé , iya wong-wong iku kang padha mbudidaya bisané meksa kowé supaya tetak , karepé mung supaya padha ora dikuya-kuya marga saka salibé Kristus .
Sabab wong-wong kang padha tetak iku iya padha ora netepi angger-anggering Torèt . Nanging karepé supaya kowé padha tetak amrih wong mau bisa gumunggung ing bab kaananmu tata lair .
Déné aku ora pisan-pisan gelem gumunggung , kajaba ing salibé Gusti kita Yésus Kristus , sabab marga saka Panjenengané jagat wis disalib kanggo aku lan aku kanggo jagat .
Sabab tetak utawa ora tetak ora ana paédahé , nanging dadi titah kang anyar iku kang ana paédahé .
Lan tumrap wong kabèh kang lakuné katuntun déning wewaton iki , tentrem-rahayu lan rahmat muga tumurun marang wong-wong iku lan marang Israèl kagungané Allah .
Sabanjuré aja ana kang gawé ribedku , marga ing awakku ana tilas-tilas tatu tandha kagungané Yésus .
Sih-rahmaté Gusti kita Yésus Kristus nunggila ing rohmu , Sadulur-sadulur ! Amin .
Saka Paulus , rasulé Kristus Yésus awit saka karsané Allah , marang para suci ing Éfesus , iya para wong kang padha pracaya ana ing Kristus Yésus .
Sih-rahmat lan tentrem-rahayu saka Allah , Rama kita lan saka Gusti Yésus Kristus anaa ing kowé kabèh .
Pinujia Allah lan Ramané Gusti kita Yésus Kristus , kang wus mberkahi kita ana ing Kristus kalawan sarupané berkah kasukman kang ana ing swarga .
Awit iya ana ing Panjenengané iku Allah wis milih kita sadurungé jagat katitahaké , supaya kita padha suci tanpa cacad ana ing ngarsané .
Marga saka sih-palimirmané wiwit wiwitan mula Panjenengané wus kepareng netepaké kita kaangkat dadi para putrané , marga saka Yésus Kristus , manut sakeparenging karsané .
Supaya pinujia sih-rahmaté kang luhur , kang kaparingaké marang kita ana ing Panjenengané kang kinasih .
Sabab iya ana ing Panjenengané , kita kaparingan tebusan , yaiku pangapuraning dosa marga saka rahé , manut gunging sih-rahmaté ,
kang wus kalubèraké marang kita kalawan sagunging kawicaksanan lan pangertèn .
Marga Panjenengané wis medharaké wewadining karsané marang kita , miturut rancanganing-keparengé , yaiku kang wiwit sakawit wus katetepaké ana ing Kristus .
Minangka pacawisan ganeping mangsa anggoné nunggilaké samubarang kabèh ana ing Kristus , kang dadi sesirahing samubarang kang ana ing swarga apadéné ing bumi .
Ana ing Kristus , awit iya ana ing Panjenengané iku aku kabèh padha olèh warisan kang kaprasetyakaké -- aku kang saka wiwitan wis padha kapilih déning Panjenengané cocog karo karsané Allah , kang nindakaké samubarang manut putusaning karsané --
supaya aku kang sadurungé wis padha duwé pangarep-arep ana ing Kristus , kepareng dadi srana pamujining kaluhurané .
Ana ing Panjenengané kowé kabèh uga padha kaecap kalawan Roh Suci kang kaprasetyakaké iku , -- awit kowé wis padha ngrungokaké pangandikaning kayektèn , yaiku Injiling karahayonmu , -- sawusé kowé kabèh padha pracaya .
Déné Roh Suci iku kang dadi tanggunganing warisan kita nganti kita padha tampa tebusan kang njalari kita dadi kagungané Allah , supaya memuji kaluhurané .
Mulané , aku iki sawisé krungu warta bab pracayamu ana ing Gusti Yésus lan bab tresnamu marang sakèhé para suci ,
ora kendhat anggonku saos sokur marga saka kowé kabèh . Lan aku tansah ngélingi kowé sajroning pandongaku ,
supaya Allahé Gusti kita Yésus Kristus , yaiku Sang Rama kang mulya iku , karsa paring Rohing kawicaksanan lan wahyu marang kowé , supaya wanuhmu marang Panjenengané kanthi bener temenan .
Sarta murih Panjenengané madhangaké mripating atimu , supaya kowé ngerti mungguh pangarep-arep apa kang kamot ing timbalané : Iba gedhéning warisan kamulyané kanggo para suci ,
lan iba gunging pangwaosé tumrap kita , kang pracaya , cocog karo dayaning pangwaosé kang gedhé ,
kang katindakaké ana ing Kristus kalawan anggoné mungokaké saka antarané wong mati lan nglenggahaké ing swarga ana ing sisih tengené ,
banget anggoné ngungkuli luhuré sakèhing pamaréntah lan pangwasa sarta wisésa tuwin kraton lan sadhéngaha jeneng kang kena sinebut , ora ngamungaké ana ing donya iki baé , nanging uga ing jaman kang bakal kelakon .
Karodéné samubarang wis kapapanaké ing sangisoring sampéyané Kristus lan Panjenengané wis kaparingaké marang pasamuwan minangka sesirahing samubarang kang sarwa dumadi .
Déné pasamuwan iku kang dadi sarirané , yaiku kapenuhan kasampurnan ing Panjenengané , kang menuhi samubarang .
Kowé biyèn padha mati marga saka sakèhing panerak lan dosa-dosamu .
Kowé biyèn padha dumunung ana ing kono , awit kowé manut lakuning donya iki , lan mbangun-miturut marang pamaréntahé pangwasaning akasa , yaiku roh kang saiki lagi nandukaké dayané ana ing satengahé para wong duraka .
Satemené biyèn aku kabèh uga padha klebu ing antarané wong-wong iku , nalika urip ana ing sajroning hawa-napsuning daging lan nuruti pakaremané daging lan pangangen-angenku kang ala . Samesthiné aku padha kaparingan deduka , kayadéné wong-wong liyané .
Nanging Allah kang sugih kawelasan , awit saka gedhéning katresnan kang kalubèraké marang kita ,
wis nguripaké kita bareng karo Kristus , sanadyan kita wis padha mati awit saka kaluputan-kaluputan kita -- marga saka sih-rahmat kowé padha kapitulungan rahayu --
lan ana ing Kristus kita padha ditangèkaké lan uga diparingi papan bareng karo Panjenengané ana ing swarga ,
supaya ing jaman kang bakal kelakon Panjenengané ngatingalaké marang kita anggèné sugih sih-rahmat kang lubèr-lubèr cocog karo kasaénané marang kita ana ing Kristus Yésus .
Sabab anggonmu padha kaslametaké iku saka sih-rahmat marga pracaya ; lan iku dudu wohing pambudidayamu , nanging peparingé Allah ,
iku dudu wohing panggawému ; supaya aja ana wong kang gumunggung .
Marga kita iki titahé Allah , katitahaké ana ing Kristus Yésus , supaya padha nglakoni panggawé becik kang kacawisaké Allah sadurungé . Panjenengané ngarsakaké supaya kita padha urip kaya mangkono .
Mulané ngélingana , menawa biyèn kowé -- wong-wong kang cara kajasmanèn dudu wong Yahudi , kang sinebut wong-wong kang ora tetak déning wong-wong kang ngarani awaké dhéwé " tetak " , yaiku tetak tata-lair srana tanganing manungsa . --
Nalika samana kowé tanpa Kristus , ora klebu warga Israèl lan ora olèh panduman tumrap prasetya kang kaprasetyakaké , tanpa pangarep-arep lan tanpa Allah ana ing donya .
Nanging saiki kowé ana ing Kristus Yésus , kowé kang nalika samana " adoh " , saiki wus dadi " cedhak " marga saka rahé Kristus .
Marga iya Panjenengané iku tentrem-rahayu kita , kang wus nunggilaké sakaroné dadi siji lan kang wus ngrubuhaké tembok singgetan , yaiku sesatron ,
awit Panjenengané sarana sédané cara manungsa , wus mbatalaké angger-anggering Torèt dalasan sakèhing pepakon lan katamtuané , supaya sakaroné dadi manungsa anyar siji ana ing Panjenengané , lan kalawan mangkono iku banjur njalari anané tentrem-rahayu ,
lan kanggo ngrukunaké sakaroné ana ing badan siji , karo Allah srana salib , kanthi ngilangaké sesatron ana ing salib iku .
Panjenengané rawuh lan martakaké tentrem-rahayu marang kowé kabèh kang " adoh " lan tentrem-rahayu marang wong-wong kang " cedhak " ,
awit iya marga saka Panjenengané iku kita sakaroné ana ing Roh siji padha olèh dalan marang ngarsané Sang Rama .
Marga saka iku , kowé dudu wong manca lan wong neneka manèh , nanging wus nunggal dadi sagolongan karo para suci lan nunggal dadi brayating Allah ,
kang kabangun kanthi dhasar para rasul lan para nabi , kalawan Kristus Yésus kang minangka watu pojokan .
Ana ing Panjenengané sawetahing bangunan iku tuwuh , tinata kanthi becik dadi Padalemaning Allah kang Suci , ana ing sajroné Gusti .
Ana ing Panjenengané iku kowé uga padha mèlu kabangun dadi Padalemaning Allah , ana ing sajroné Roh .
Iya iku sababé aku iki , Paulus , dikunjara marga saka Kristus Yésus kanggo kowé wong-wong kang dudu Yahudi ,
Kowé rak wis padha krungu bab ayahaning sih-rahamaté Allah , kang kapitayakaké marang aku marga saka kowé kabèh ,
yaiku anggonku wis kasumurupaké bab wewadi iku srana wahyu , kaya kang wis daktulis ing dhuwur kanthi ringkes .
Yèn kokwaca , kowé bisa nyumurupi pangertènku bab wewadiné Kristus ,
kang ing biyèn-biyèné ora kawartakaké marang anak-anaké manungsa , nanging kang saiki kawedharaké sajroning Roh marang rasul-rasul lan nabi-nabiné Gusti kang suci ,
yaiku menawa wong-wong dudu Yahudi , marga saka Injil mèlu dadi ahli waris lan gegelitaning sarira sarta mèlu duwé panduman ana ing prasetyan kang kaparingaké ana ing Kristus Yésus .
Krana Injil iku aku wus dadi abdiné miturut ganjaraning sih-rahmaté Allah kang kaparingaké marang aku cocog karo makaryaning pangwaosé .
Aku , wong kang asor dhéwé ing antarané para suci kabèh , wis kaparingan sih-rahmat iki , kanggo martakaké marang wong-wong dudu Yahudi bab kasugihané Kristus , kang ora kena kinira-kira iku ,
sarta kanggo nerangaké marang wong kabèh apa isiné ayahaning wewadi kang wis atusan taun kineker ing Allah , kang nitahaké samubarang ,
supaya saiki sawarnaning kawicaksanané Allah disumurupaké marang para pamaréntah lan para pangwasa ing swarga lantaran pasamuwan ,
laras karo karsané kang langgeng , kang wus katindakaké ana ing Kristus Yésus , Gusti kita .
Ana ing Panjenengané kita olèh kakendelan lan dalan kang anjog ing ngarsané Allah kalawan kebak ing pangandel marga saka pracaya kita marang Panjenengané .
Mulané panjalukku marang kowé kabèh , aja nganti padha semplah nyawang marang kasangsaranku marga saka kowé , awit kasangsaranku iku kamulyanmu .
Iya iku mulané aku sujud ana ing ngarsané Sang Rama ,
kang saka Panjenengané sakèhing trah kang ana ing swarga lan ing bumi padha kaparingan jeneng .
Aku ndedonga supaya Panjenengané , saka gunging kamulyané nyantosakaké kowé srana pangwasa lantaran Rohé ing batinmu ,
temahan marga saka pracayamu , Kristus dedalem ana ing atimu sarta kowé padha ngoyoda lan tetalesa ing katresnan .
Aku ndedonga , supaya kowé karo sakèhing para suci bisa nyumurupi sapira ambané lan dawané sarta dhuwuré lan jeroné sihé Kristus
sarta bisa ngawruhi marang sihé kang ngungkuli sakèhing kawruh iku . Aku ndedonga , supaya kowé padha kapenuhan kasampurnaning Allah .
Kagem Panjenengané , kang kwaos nindakaké luwih akèh tinimbang apa kang kita dongakaké utawa kita pikir , kaya kang kacetha ana ing daya-kakuwatan kang makarya ana ing kita ,
iya Panjenengané iku kang sayogya kasaosan kamulyan turun-tumurun nganti salawas-lawasé ana ing pasamuwan lan ana ing Kristus Yésus . Amin .
Mulané , aku kang dadi wong ukuman marga saka Gusti , mituturi kowé , supaya kowé kang wus padha katimbalan iku , uripmu laras karo timbalan mau .
Ditansah andhap-asor , sarèh lan sabar . Padha lairna katresnanmu sarana tulung-tinulung .
Lan ngudia lestariné anggonmu tetunggalan ing Roh sarana tentrem-rahayu kang minangka taliné :
Mung ana badan siji , lan iya Roh siji , kayadéné anggonmu wus padha katimbalan marang pangarep-arep siji kang dumunung ana ing timbalanmu ,
mung ana Gusti siji , pracaya siji lan baptis siji ,
mung ana Allah siji , Ramané wong kabèh , Allah kang mengku samubarang , lumantar samubarang , lan ana ing samubarang .
Nanging saben gegelitaning panunggalan kita wus kaparingan sih-rahmat undha-usuk manut ukuran peparing kang saka Kristus .
Mulané ana pangandika mangkéné , " Nalika sumengka dhateng ngaluhur , Panjenenganipun ngasta tiyang-tiyang tawanan , Panjenenganipun paring ganjaran-ganjaran dhateng manungsa . "
Déné , " Panjenengané wis sumengka " iku rak ateges menawa Panjenengané iya wis tumedhak menyang péranganing bumi kang ngisor dhéwé ?
Panjenengané kang wis tumedhak , iya Panjenengané kang wis sumengka ngungkuli sakèhing langit , supaya menuhi samubarang .
Lan iya Panjenengané kang maringi para rasul , para nabi , para juru-warta Injil , mangkono uga para pangon lan para pamulang ,
supaya padha nyamektakaké para suci anggoné nindakaké ayahan leladi , minangka pambanguning sarirané Kristus ,
nganti kita kabèh wus padha bisa nggayuh manunggaling pracaya lan kawruh kang bener tumrap Putraning Allah , kadiwasan kang sampurna , lan tataraning tumuwuh kang laras karo kasampurnaning Kristus ,
temahan kita ora dadi bocah manèh , kang diontang-antingaké déning sarupaning anginé piwulang , déning pratingkah nasar lan culikané manungsa kang mblasukaké ,
nanging kalawan tatag ngandhemi kayektèn sajroning katresnan , kita mundhak-mundhak ing samubarang ngener marang Kristus kang jumeneng sesirah .
Iya marga Panjenengané iku badan sakojur -- kang tumata runtut lan tinalènan dadi siji déning paladosaning pérangané kabèh , cocog karo boboting pakaryané saben pérangan iku -- kepareng tumuwuh sarta mbangun dhiri ana ing sajroning katresnan .
Mula iki dakkandhakaké lan daktandhesaké marang kowé ana ing patunggilané Gusti : Uripmu aja kaya lakuning wong-wong kang ora wanuh marang Allah manèh , kang pangangen-angené tanpa guna
lan kang peteng pikirané , adoh saka urip kang asalé saka Allah , marga saka bodhoné lan marga saka wangkoting atiné .
Pangrasané wis kethul , temahan padha masrahaké awaké marang hawa-napsu lan kanthi srakah nglakoni sakèhing panggawé kang rusuh .
Nanging ora kanthi patrap kang mangkono iku anggonmu padha sinau bab Kristus .
Awit kowé wis krungu bab Panjenengané lan nampani piwulang ana ing Panjenengané manut kayektèn kang kawedhar ana ing Yésus ,
yaiku menawa kowé , ing bab lakumu kang biyèn , kudu ngrucat kamanungsan lawas , kang nemahi rusak awit saka anané hawa-napsu kang nasaraké ,
supaya kowé padha dianyaraké ing roh lan pikiranmu ,
lan ngrasuk kamanungsan anyar , kang wis tinitahaké manut karo karsaning Allah ing kayektèn lan kasucèn kang satuhu .
Awit saka iku aja padha goroh lan ngucapa kang bener marang para Sadulur siji lan sijiné , awit kita padha-padha dadi gegelitaning badan siji .
Menawa kowé nepsu aja nganti gawé dosa : Nepsumu kudu wus ilang , sadurungé srengéngé angslup ,
lan aja awèh papan marang Iblis .
Wong kang gawéné nyolong , aja nyolong manèh , nanging becik nyambuta-gawé kanthi mempeng lan nglakoni pagawéan kang becik nganggo tangané dhéwé , supaya bisa mbiyantu wong kang kekurangan .
Aja nganti ana tembung reged kawetu saka ing cangkemmu , nanging munga tembung kang becik kanggo mbangun , supaya kang krungu olèh sih-rahmat , cocog karo kabutuhané .
Lan kowé aja gawé sekelé Rohing Allah kang suci , kang wus mratandhani kowé ndungkap dinaning panebusan .
Sadhéngahing rasa serik , ngigit-igit , brangasan , tukar-padu lan pitenah buwangen saka ing antaramu , samono uga sadhéngahing piala .
Nanging kowé , siji lan sijiné dipadha sumanak , kebak ing sih-katresnan lan apura-ingapuraa kayadéné Allah ana ing Kristus iya wus ngapura marang kowé kabèh .
Awit saka iku padha nulada marang Allah , dikaya putra-putra kang kinasihan
lan padha uripa ing katresnan , kayadéné Kristus Yésus uga wis ngasihi kowé kabèh lan masrahaké sarirané kanggo kita minangka pisungsung lan kurban kang arum kagem Allah .
Nanging , kaya kang pantes tumraping para suci , laku-cabul lan sarupané pratingkah rusuh utawa kasrakahan iku aja nganti tinemu ana ing antaramu , sanadyana mung kasebut baé .
Samono uga aja ngucap tetembungan kang kotor , clemang-clemong utawa sembranan -- marga iku kabèh ora pantes -- nanging luwih prayoga ngucapa pamuji sokur .
Awit padha élinga temenan bab iki : Ora ana sundel , wong kang najis utawa kang srakah , yaiku kang nyembah brahala , olèh panduman ana ing kratoné Kristus lan Allah .
Aja nganti kowé kena disasaraké kanthi tetembungan kang ngayawara , awit prakara-prakara kang mangkono iku nekakaké dedukaning Allah tumrap wong-wong duraka .
Marga saka iku aja nganti kowé kekancan karo wong-wong iku .
Pancèn , biyèn kowé iku pepeteng , nanging saiki kowé iku pepadhang ana ing Gusti . Mulané uripa kaya putra-putraning pepadhang .
Marga wohing pepadhang iku mung sarupaning kabecikan , kaadilan lan kayektèn .
Lan titi-priksanen apa kang dadi keparengé Gusti .
Aja mèlu-mèlu pratingkahé pepeteng kang ora metokaké woh apa-apa . Nanging kosok-baliné welèhna pratingkah-pratingkah iku :
Awit mung ngucapaké baé apa kang katindakaké déning wong-wong iku ana ing pasingidan , iku wis jeneng saru .
Nanging samubarang kang wis kawiyak déning pepadhang iku dadi katon , awit kabèh kang katon iku pepadhang .
Awit saka iku ana pangucap , " Meléka , hé kowé kang turu lan tangia saka antarané wong mati , temahan Kristus bakal madhangi kowé . "
Marga saka iku , padha gatèkna temenan kepriyé mungguhing uripmu , aja kaya wong kang bodho , nanging dikaya wong kang pinter ,
lan pigunakna waktu kang isih ana , awit jaman iki ala .
Mulané aja padha bodho , nanging udinen supaya kowé ngreti , apa kang dadi karsané Gusti .
Lan aja nganti kowé mendem anggur , awit anggur iku nggugah hawa-napsu , nanging kapenuhana ing Roh ,
lan padha ngucapa tumraping siji lan sijiné nganggo masmur , kidung pamuji lan kidung kasukman . Ngidunga lan surak-suraka kagem Gusti kanthi tulusing ati .
Tansah saosa sokur marang Allah Rama kita tumrap samubarang ing asmané Gusti kita Yésus Kristus .
Diandhap-asor tumraping siji lan sijiné ana ing sajroné wedi-asih marang Kristus .
Para wong wadon , manut mituruta marang somahmu dhéwé kayadéné marang Gusti ,
awit kang lanang iku sesirahé kang wadon , kayadéné Kristus iya sesirahing pasamuwan . Iya Panjenengané kang jumeneng Pamartaning sarirané .
Awit saka iku kayadéné pasamuwan sumuyud marang Kristus , mangkonoa uga para wong wadon marang kang lanang tumraping sabarang prakara .
Para wong lanang , padha tresnaa marang somahmu kayadéné Kristus anggoné wis ngasihi pasamuwané nganti masrahaké sarirané kanggo pasamuwan iku ,
supaya dadi suci , sawusé Panjenengané nucèkaké pasamuwan srana padusan banyu lan pangandika ;
kanthi mangkono pasamuwan kapapanaké ana ing ngarsané , éndah tanpa cacad lan ora njengkerut utawa sapepadhané , satemah pasamuwan dadi suci lan tanpa cacad .
Mangkono uga para wong lanang padha kudu tresna marang somahé dhéwé kaya marang awaké dhéwé : Sing sapa tresna marang somahé dhéwé , iku nresnani awaké dhéwé .
Marga ora tau ana wong sengit marang awaké dhéwé , nanging awaké mau malah diopèni lan diupakara , padha kaya Kristus marang pasamuwan ,
awit kita iki gegelitaning sarirané .
Marga saka iku wong lanang bakal ninggal bapa lan biyungé lan rumaket marang somahé , temahan sakaroné iku dadi daging siji .
Iki wewadi gedhé , nanging kang dakkarepaké yaiku gegayutané Kristus karo pasamuwan .
Dadi tumraping kowé : Padha tresnaa marang somahmu dhéwé kaya marang awakmu dhéwé , déné para wong wadon padha ngajènana marang kang lanang .
Para bocah , manut-mituruta marang wong-tuwamu ana ing patunggilané Gusti , mangkono iku kang bener .
" Sira ngajènana bapa-biyungira " , iki pepakon kang wigati , kaya kang kacetha ana ing prasetya iki ,
" supaya sira slamet lan dawa umurira ana ing donya . "
Lan kowé para bapa , aja padha gawé seriking atiné anak-anakmu , nanging gulawenthahen ing bab piwulang lan pepéling kang saka Gusti .
Para batur , manut-mituruta marang bendaramu kang ana ing donya kanthi wedi lan geter sarta kalawan tulusing ati , padha kaya anggonmu manut-miturut marang Kristus ,
aja mung menawa ana ing ngarepé baé kanggo nyenengaké atining wong , nanging dikaya abdiné Kristus kang kalawan gumolonging ati nindakaké karsané Allah ,
lan kang kanthi éklas anggoné leladi , kaya wong kang lelados marang Gusti lan ora marang manungsa .
Kowé padha sumurup , menawa saben wong , apa batur-tukon , apa wong mardika , yèn wus nindakaké kabecikan , bakal tampa pituwasé saka Gusti .
Lan kowé para bendara , iya mangkonoa uga pangrengkuhmu marang para baturmu lan aja nganggo pangancam . Élinga , menawa Gustiné wong-wong mau lan Gustimu ana ing swarga , lan Panjenengané iku ora pilih kasih .
Wasana , padha dadia santosa ana ing patunggilané Gusti , lan ing kakiyataning pangwaosé .
Padha nggawaa gegamané peranging Allah , supaya kowé bisa nglawan kajuligané Iblis ;
awit anggon kita perang iku ora nglawan daging lan getih , nanging para pamaréntah , para pangwasa , para panggedhéning jagat kang peteng iki , para roh ala kang ana ing langit .
Mulané padha nggawaa sakèhing praboté peranging Allah , supaya kowé bisa nindakaké panglawan ing tekané dina kang ala iku lan tetep ngadeg jejeg , sawusé kowé ngrampungaké iku kabèh .
Mulané padha ngadega kang jejeg , pinggangmu sabukana ing kayektèn lan nganggoa kotang-waja arupa kaadilan ,
sikilmu nganggoa trumpahing suka-lila tumrap pangundhanging Injilé tentrem-rahayu ;
ing kaanan apa baé padha nganggoa pangandel minangka tamèng , sabab iya tamèng kang kaya mangkono iku kang kena kokanggo nangkis sakèhing panah geni saka si pangawak dursila ,
karomanèh padha nampanana tetopong karahayon lan pedhang Roh , yaiku sabdaning Allah ,
kanthi sakèhing pandonga lan panyuwunmu , padha tansah ndedongaa ana ing patunggilaning Roh , sarta padha meléka ing sajroné pandongamu iku kanthi panyuwun kang tanpa kendhat kanggo para suci kabèh ;
uga kanggo aku , supaya menawa aku ngucap , aku diparingana tetembungan kang bener , lan supaya kanthi kendel anggonku nggiyaraké kekeraning Injil ,
kang dakladosi nganti aku dadi utusan kang dikunjara . Padha ndedongaa , supaya aku bisa nglairaké bab iku kalawan kendel , awit pancèn kudu mangkono .
Supaya kowé uga padha sumurup marang kaananku , mula Tikhikus , sadulur kita tunggal pracaya kang kinasih lan abdi kang tumemen ana ing Gusti , bakal awèh sumurup marang kowé bab iku mau kabèh .
Iya kanthi maksud kang mangkono mau anggonku kongkonan Tikhikus nemoni kowé kabèh , supaya kowé padha ngerti kaananku lan supaya nglipur atimu .
Tentrem-rahayu lan katresnan kang kanthi pracaya saka Allah Sang Rama lan saka Gusti kita Yésus Kristus nunggila ing para Sadulur kabèh .
Sih-rahmat nunggila ing wong kabèh , kang padha nresnani Gusti kita Yésus Kristus kanthi katresnan kang ora bisa sirna .
Saka Paulus lan Timotius abdi-abdiné Kristus Yésus marang sakèhing para suci ana ing Kristus Yésus kang ana ing Filipi lan para pamomongé pasamuwan sarta para Dhiaken .
Sih-rahmat lan tentrem-rahayu saka Allah Rama kita lan saka Gusti Yésus Kristus anaa ing kowé kabèh .
Aku saos sokur marang Allahku , saben-saben aku ngélingi marang kowé kabèh .
Lan saben aku ndongakaké kowé kabèh , anggonku ndedonga tansah kalawan bungah .
Aku ngunjukaké panuwun marang Allahku marga saka anggonmu padha tetunggalan ing bab Injil wiwit ing dina wiwitan nganti sapréné .
Tumraping iku aku yakin banget , menawa Panjenengané , kang miwiti pakaryan becik ana ing antaramu , iku bakal nglajengaké nganti tumeka ing wekasané , ing dinané Kristus Yésus .
Pancèn wis sapantesé menawa aku mikir mangkono tumraping kowé kabèh , awit kowé padha klebu ing atiku , amarga kowé kabèh padha olèh panduman ing sajroning sih-rahmat kang kaparingaké marang aku , iya nalikané aku dikunjara , iya nalikané mbélani sarta ngantepi Injil .
Awit Allah kang dadi seksiku , kaya apa kangenku marang kowé kabèh kalawan sih-katresnané Kristus Yésus .
Lan iya iki pandongaku : Muga-muga katresnanmu saya mundhak-mundhak ing kawruh kang bener lan ing sarupaning pangertèn ,
satemah kowé padha bisa milih apa kang becik , supaya kowé padha dadi resik lan ora cacad ndungkap dinané Kristus ,
padha kapenuhan wohing kayektèn pakaryané Yésus Kristus minangka kamulyan lan pamuji tumrap Allah .
Kang dakkarepaké , para Sadulur , supaya kowé padha sumurup , menawa apa kang wus dakalami iki , malah njalari majuning Injil ,
satemah dadi cetha tumrap sakèhing punggawa kraton lan wong liya-liyané kabèh , menawa aku dikunjara marga saka Kristus .
Apa manèh Sadulur ing patunggilané Gusti , akèh-akèhé wus nampa keyakinan marga saka anggonku dikunjara lan dadi luwih kendel sarta ora kalawan wedi anggoné nglairaké pangandikaning Allah .
Ana wong martakaké Kristus amarga drengki lan dhemen pasulayan , nanging ana uga kang martakaké Panjenengané kalawan sedya kang becik .
Wong iki padha martakaké Kristus marga saka tresna , awit padha ngerti , menawa aku ana ing kéné kanggo mbélani Injil ,
nanging liyané marga saka kabutuhané dhéwé lan ora kanthi kekarepan kang éklas , pangirané bisa ngundhakaké aboté kasangsaranku ana ing pakunjaran .
Nanging ora dadi apa , awit sanadyan ta kepriyé baé Kristus kawartakaké , apa kanthi sedya kang palsu , apa kanthi jujur . Tumrap iku aku bungah . Lan aku bakal tetep bungah ,
awit aku sumurup menawa kawusanané iki kabèh iku karahayonku sabab saka pandongamu lan pitulunganing Rohé Yésus Kristus .
Amarga kang banget dakpéngini lan dakarep-arep , yaiku yèn tumraping samubarang kabèh aku ora bakal kewirangan , nanging kaya sing uwis-uwis , mangkono uga saiki , Kristus kanthi cetha kaluhuraké ana ing badanku , dadia sarana uripku , utawa sarana patiku .
Awit mungguh ing aku urip iku Kristus , déné mati iku kabegjan .
Nanging menawa aku kudu urip ana ing donya iki , iku tumraping aku ateges nyambut-gawé ngetokaké woh . Dadi endi kang kudu dakpilih , aku ora ngerti .
Aku kabereg déning rong prakara : Aku kepéngin lunga lan nunggal karo Kristus -- iku pancèn luwih déning becik ;
nanging urip ana ing donya iki isih luwih prelu marga saka kowé kabèh .
Lan ing sajroning keyakinan iki aku mangerti : aku isih bakal manggon lan urip bebarengan manèh karo kowé kabèh , supaya kowé padha sangsaya maju lan bungah-bungah ana ing sajroning pracaya ,
temahan sangsaya mongkog anggonmu ana ing Kristus Yésus marga saka aku , samangsa aku nekani kowé manèh .
Mung baé kelakuanmu kacundhukna karo Injilé Kristus , supaya menawa aku teka aku ndeleng , déné menawa aku ora teka aku krungu , yèn kowé padha mantep tunggal roh lan saiyeg padha mbudidaya sakatogé kanggo pangandel kang tuwuh saka Injil
kalawan ora wedi babar pisan marang mungsuhmu . Iku mau kabèh tumraping mungsuh-mungsuhmu dadi pratandhaning karusakan , nanging tumrap kowé kabèh dadi pratandhaning karahayon , lan iku asalé saka Allah .
Amarga kowé wis padha kaparingan kanugrahan ora mung supaya pracaya marang Kristus baé , nanging uga supaya nandhang sangsara kagem Panjenengané ,
padha kaya tarungku kang wus kokdeleng biyèn , lan kang saiki kokrungu mungguh ing aku .
Dadi sarèhné ana ing Kristus iku ana pepéling , ana panglipuring katresnan , ana patunggilaning Roh , ana sih-katresnan lan piwelas ,
mulané padha sampurnakna kabungahanku kalawan mangkéné : Dipadha sarujuk , tunggal katresnan , tunggal budi , tunggal sedya ,
sepi ing pamrih utawa pangalembana kang tanpa guna . Nanging kosok-baliné kalawan andhap-asor kang siji nganggepa marang sijiné luwih utama katimbang awaké dhéwé ;
lan saben wong aja mung mikir marang kabutuhané dhéwé , nanging élinga uga marang kabutuhaning liyan .
Ing sajroné anggonmu padha urip bebarengan padha kadunungana pangangen-angen lan pangrasa kang uga tinemu ana ing Kristus Yésus ,
kang sanadyan ngagem wujuding Allah , éwadéné anggoné sadrajat karo Allah iku ora kaanggep barang darbé kang kudu dikekahi ,
nanging malah wus nyuwungaké sarirané piyambak , lan ngagem wujuding abdi , sarta wus dadi padha karo manungsa .
Apamanèh ing sajroné wujud manungsa iku Panjenengané wis ngasoraké sarirané lan sumuyud nganti séda , malah nganti séda ana ing kayu salib .
Iya iku sababé Allah banget anggoné banjur ngluhuraké Panjenengané lan maringi asma marang Panjenengané ngungkuli sadhéngahing jeneng ,
supaya ana ing asmané Yésus , samubarang kang ana ing langit lan kang ana ing bumi lan kang ana ing sangisoré bumi , padha sujud
lan sakèhing ilat padha ngakonana , " Yésus Kristus iku jumeneng Gusti " , murih kaluhuraning Allah , Sang Rama !
Para Sadulur kang kinasih , kowé iku tansah padha mituhu , mulané padha tansah udinen karahayonmu kalawan wedi lan geter , ora mung kaya nalikané aku isih ana ing satengahmu , nanging luwih-luwih saiki ing waktu aku adoh karo kowé ;
awit iya Allah kang makarya ana ing kowé , iya ing bab kekarepan , iya ing bab panggawé miturut sakeparengé .
Lakonana samubarang kabèh tanpa panggrundel lan pambantah ,
supaya kowé ora padha nistha lan ora padha ciri , padha dadi putraning Allah kang tanpa cacad ing satengahing golongan kang jahat lan mblasar iki , satemah ana ing satengahing wong-wong iku kowé sumunar dadi pepadhang ana ing jagat ,
kanthi ngandhemi sabdaning urip , supaya aku bisa mongkog ing dinané Kristus , déné ora nglaha anggonku nglakoni balapan sarta ora nglaha anggonku kangélan .
Nanging sanadyan getihku kawutahaké ana ing kurban lan pangibadahing pracayamu , aku bungah , lan aku bungah bebarengan karo kowé kabèh .
Lan kowé iya padha bungaha kaya mangkono , lan bungaha bebarengan karo aku .
Nanging ana ing sajroning Yésus aku kepéngin endang bisané kongkonan Timotius nemoni kowé , supaya ayem atiku menawa wis krungu bab kaananmu .
Awit aku ora duwé wong liyané manèh kang tunggal budi lan tunggal pangangen-angen lan kang temen-temen nggatèkaké kabutuhanmu ;
sabab kabèh mburu butuhé dhéwé , dudu kabetahané Kristus Yésus .
Kowé rak wis padha ngerti bab kasetyané kang wus kauji lan anggoné wus ngréwangi aku ing bab anggonku ngladèni Injil , kayadéné anak anggoné ngréwangi bapakné .
Iya iku kang tumuli arep dakkongkon , sawusé cetha tumraping aku kepriyé kadadéané prakaraku ,
nanging ana ing Gusti aku pracaya , menawa aku dhéwé uga bakal énggal teka .
Mung baé dakkira prelu aku kongkonan Épafroditus bali manèh marang kowé , yaiku sadulurku tunggal pracaya lan kanca nyambut-gawé sarta kancaku sapeperangan , kang kokkongkon nulungi aku ing bab kabutuhanku .
Awit banget kangené marang kowé kabèh lan uga prihatin marga kowé krungu anggoné lara .
Pancèn iya lara temenan nganti mèh mati , nanging Allah paring kawelasan , lan ora mung marang Épafroditus baé , uga marang aku , supaya kasusahanku aja tumpa-tumpa .
Iya iku sababé anggonku kongkonan luwih cepet , supaya samangsa ketemu kowé , kowé padha bisa bungah manèh lan kuwatirku suda .
Mulané tampanana ana ing patunggilaning Gusti kalawan sakèhing kabungahan lan wong kang kaya mangkono iku padha ajènana .
Marga saka ayahané Kristus , nganti mèh tinggal donya lan ngetohaké nyawané kanggo ngganepi apa kang isih kurang sajroning anggonmu padha leladi marang aku .
Wasana Sadulur-sadulurku , padha bungaha ana ing patunggilané Gusti . Tumraping aku ora ana angèlé nulis manèh lan awèh katemtuan bab iki marang kowé .
Dipadha ngati-ati tumraping asu-asu , dipadha ngati-ati karo wong-wong kang nglakoni panggawé ala , dipadha ngati-ati karo para juru tetak .
Awit iya kita iki wong tetakan , kang padha ngabekti marga saka Rohé Allah lan mongkog ana ing Kristus Yésus lan ora ngandelaké prakara-prakara tata-lair ,
sanadyan aku uga duwé dhasar kanggo ngandelaké prakara-prakara tata-lair . Yèn ana wong liya rumangsa bisa ngandelaké prakara-prakara tata-lair , aku iki luwih manèh :
Ditetaki ing dina kang kawolu , trahé bangsa Israèl , saka taler Bènyamin , wong Ibrani tulèn , tumrap wawasan bab angger-anggering Torèt aku wong Farisi ,
mungguhing panggawé , aku iki tukang nguya-uya pasamuwan , ing bab netepi angger-anggering Torèt aku tanpa cacad .
Nanging apa kang biyèn dadi kabegjan tumraping aku , saiki dakanggep kapitunan marga saka Kristus .
Malah samubarang kabèh dakanggep kapitunan , marga wanuh marang Kristus Yésus , Gustiku , kang mulyané ngungkuli iku mau kabèh . Iya marga saka Panjenengané iku aku wis mbuwang samubarang kabèh iku lan dakanggep uwuh , supaya aku olèh Kristus
lan dumunung ana ing Panjenengané , iku ora jalaran aku bener marga netepi angger-anggering Torèt , nanging aku bener marga saka pracaya marang Kristus , yaiku kayektèn kang kaparingaké déning Allah adhedhasar pracaya .
Kang dakkarepaké yaiku wanuh marang Panjenengané lan dayaning wunguné sarta nunggal ing sajroning sangsarané , temahan aku dadi madha-rupa karo Panjenengané ana ing sédané ,
supaya wekasané aku olèh patangèn saka ing antarané wong mati .
Ora kok kaya-kaya aku wis kadunungan bab iki utawa wis sampurna , nanging iku dakoyak , mbokmenawa bisa kecandhak , awit aku iya wus dicandhak déning Kristus Yésus .
Para Sadulur , aku dhéwé ora rumangsa menawa aku wis bisa nyandhak , nanging iki kang daktindakaké : Kalawan nglalèkaké apa kang wis ana ing samburiku sarta ngener marang apa kang ana ing sangarepku ,
lan aku lumayu nuju marang tujuan supaya olèh ganjaran , yaiku timbalan kaswargan kang saka ing Allah ing sajroné Kristus Yésus .
Awit saka iku payo kita , kang padha sampurna iki duwéa pikiran kang mangkono . Lan menawa tumraping salah sawijining prakara panemumu séjé , Allah kang bakal nélakaké prakara iku marang kowé .
Mung baé tataraning pangertèn kang wus kita gayuh iku terusna nurut dalan kang wus kita liwati .
Para Sadulur , padha nulada marang aku lan gatèkna wong kang lakuné padha kaya aku kabèh , kang padha dadi tuladhamu .
Awit , kaya kang wis kerep banget dakkandhakaké marang kowé kabèh , lan kang saiki dakpratélakaké manèh kalawan nangis , akèh wong kang uripé dadi satruning salibé Kristus .
Wekasané wong-wong iku nemahi karusakan , kang dadi allahé yaiku wetengé , kang dadi kamulyané yaiku kanisthané , pangangen-angené mung tumuju marang prakara kadonyan .
Sabab kita iki wargané swarga lan saka kono uga kita nganti-anti Gusti Yésus Kristus kang jumeneng Juruwilujeng ,
kang bakal nyantuni badan kita kang nistha iki , temahan dadi madha-rupa karo sarirané kang mulya , manut pangwaosé kang bisa nelukaké samubarang kabèh marang Panjenengané .
Awit saka iku Sadulur-sadulurku kang daktresnani lan kang dakkangeni , kang dadi kabungahanku lan makuthaku , padha disantosa ana ing Gusti , hé Sadulur-sadulurku kang kinasih .
Éudia dakpituturi lan Sintikhé iya dakpituturi , dipadha sarujuk ana ing Gusti .
Lan aku uga duwé panjaluk marang kowé , Sunsugos , kancaku kang setya : Iku padha tulungana . Awit wong-wong iku wis padha nyambut-gawé bebarengan karo aku ana ing pakabaran Injil , sarta bebarengan karo Klèmèns lan kanca-kancaku nyambut-gawé liyané , kang jenengé padha kapacak ana ing buku kauripan .
Padha tansah bungah-bungaha ing sajroning Gusti ! Dakbalèni manèh pituturku : Padha bungah-bungaha !
Kabecikanmu iku disumurupana déning wong kabèh . Gusti wus celak !
Aja padha nyumelangaké bab apa baé , nanging sakèhing pepénginanmu padha aturna marang Allah ana ing pandonga lan panyuwun kalawan saos sokur .
Tentrem-rahayu kang saka ing Allah , kang ngungkuli saliring budi , bakal rumeksa marang ati lan pangangen-angenmu ana ing Kristus Yésus .
Wasana , Sadulur-sadulur , sabarang kang bener , sabarang kang luhur , sabarang kang adil , sabarang kang suci , sabarang kang manis , sabarang kang kepénak dirungu , sabarang kang sinebut kautaman lan pantes dialem , iku kabèh tansah padha udinen .
Lan apa kang wis padha koksinau lan kang koktampani sarta kokrungu tuwin kokdeleng ana ing aku , iku lakonana ; temahan Allah etuking tentrem-rahayu bakal nunggal karo kowé kabèh .
Aku bungah banget ana ing Gusti , déné wusanané pangangen-angen lan pangrasamu tumrap aku tuwuh manèh . Kowé pancèn tansah padha nggatèkaké , nanging ora ana kobermu .
Bab iki dakkandhakaké ora marga kakurangan , awit aku wis sinau nyukupi awakku dhéwé ing sadhéngah kaanan .
Aku mangerti kakurangan iku apa lan iya ngerti kalubèran iku apa . Ing sadhéngah bab lan ing sadhéngah prakara ora ana kang dadi wadi tumrap aku ; ing bab kawaregan , ing bab kaluwèn , ing bab kalubèran apa ing bab kakurangan .
Sakèhing prakara bisa daksangga ana ing Panjenengané kang paring kakuwatan marang aku .
Nanging iya prayoga tumindakmu , déné kowé wis padha mèlu ngrasakaké karibedanku .
Lan kowé dhéwé uga padha sumurup , hé wong-wong Filipi , nalikané aku miwiti ngabaraké Injil , nalikané aku mangkat saka Makédonia , ora ana pasamuwan siji-sijia kang mèlu ngrasakaké pawèwèh lan panampa bebarengan karo aku , kajaba kowé .
Amarga ana ing Tésalonika baé kaping pisan pindho kowé wis ngirimaké apa kang dadi kabutuhanku marang aku .
Mung baé kang dakudi dudu pawèwèh iku , nanging wohé , kang sangsaya nggedhèkaké kauntunganmu .
Saiki aku wis tampa sadéngah kabutuhanku saka kowé , malah luwih saka iku , aku kalubèran , awit aku wis tampa kirimanmu lumantar Épafroditus , pisungsung kang arum , korban sesaosan kang nengsemaké lan ndadèkaké renaning Allah .
Allahku bakal nyekapi sakèhing kabutuhanmu laras karo kasugihaning kamulyané ana ing Kristus Yésus .
Allah iya Rama kita kaluhurna ing salawas-lawasé ! Amin .
Aku titip salam marang saben wong suci ana ing Kristus Yésus . Salam marang kowé saka sadulur-sadulur tunggal pracaya kang bebarengan karo aku .
Salam marang kowé saka sakèhing para suci , luwih manèh saka kang ana ing kratoné Kaisar .
Sih-rahmaté Gusti Yésus Kristus nunggila ing rohmu !
Saka Paulus , rasulé Kristus Yésus , marga saka karsané Allah , lan saka sadulur kita Timotius ,
marang para Sadulur kang suci lan kang pracaya ana ing patunggilané Kristus , kang ana ing Kolosé . Sih-rahmat lan tentrem-rahayu saka Allah , Rama kita , anaa ing kowé kabèh .
Saben-saben ndongakaké kowé , aku tansah padha saos sokur marang Allah , Ramané Gusti kita Yésus Kristus ,
awit aku wis padha krungu bab pracayamu ana ing Kristus Yésus , mangkono uga bab katresnanmu marang para suci kabèh ,
marga saka pangarep-arep marang apa kang wis kacawisaké marang kowé ana ing swarga . Mungguh pangarep-arep mau ing sadurungé wis kokrungu saka pangandikaning kayektèn , yaiku Injil ,
kang wis padha koktampa . Injil mau ngetokaké woh lan mekar sumrambah ing sajagat , malah iya tekan ing antaramu wiwit ing dina anggonmu padha krungu lan mangerti temenan marang sih-rahmaté Allah .
Iku mau kabèh wis koksumurupi saka Épafras kancaku leladi kang daktresnani , kang tumraping kowé dadi abdiné Kristus kang setya .
Iya wong iku kang ngabari aku bab katresnanmu ing patunggilané Roh .
Marga saka iku , wiwit aku olèh kabar mau , tanpa kendhat anggonku ndongakaké kowé . Kang daksuwun supaya kowé kaparingan sakèhing kawicaksanan lan kawruh kasukman kanggo nyumurupi bab karsané Pangéran .
Temah uripmu ana ing ngarsané bisa kaya kang wis samesthiné lan ndadèkaké keparengé tumrap sadhéngah prakara , lan sajroné nindakaké sakèhing panggawé becik bisa ngetokaké woh , lan manèh kawruhmu bab Allah saya mundhak .
Apadéné kowé padha kasantosakaké sarana daya pangwaosing kamulyané Pangéran , supaya anggonmu nanggung samubarang kabèh kalawan tumemen lan sabar .
Sabanjuré padha saosa sokur kanthi bungah marang Sang Rama , kang wis ndadèkaké kowé patut kapanduman apa kang wis katamtokaké tumrap para suci ana ing pepadhang .
Panjenengané wis ngluwari kita saka pangwasaning pepeteng , kapindhah menyang kratoné Sang Putra kang kinasih .
Ana ing Panjenengané anggon kita nduwèni tebusan , yaiku pangapuraning dosa .
Panjenengané iku citrané Allah kang ora katingal , kang pambajeng , kang luwih utama katimbang samubarang kabèh kang katitahaké ,
marga dumadiné samubarang kabèh iku déning Panjenengané , iya kang ana ing swarga , iya kang ana ing bumi , kang kasat mripat , lan kang ora kasat mripat , dadia awujud dhampar dadia kaprabon , apadéné para pamaréntah lan para pangwasa ; samubarang kabèh katitahaké déning Panjenengané lan lumadi kagem Panjenengané ;
Panjenengané iku ana sadurungé samubarang kabèh ana , lan samubarang kabèh iku nunggil ana ing Panjenengané ;
Panjenengané iku jumeneng dadi mustakaning sarira , yaiku pasamuwan . Panjenengané dadi pambajeng , kang ndhisiki wungu saka ing antarané wong mati , mulané luwih utama ing samubarang kabèh .
Marga sakèhing kasampurnané Allah kepareng dedalem ana ing Panjenengané ,
sarta ngrukunaké samubarang kabèh kang ana ing bumi lan kang ana ing swarga karo sarirané ; yaiku sawisé ngawontenaké pirukun sarana rahé Kristus kang sinalib .
Mangkono uga kowé kabèh kang mauné urip adoh saka Allah , sajroning ati lan pikiranmu dadi mungsuh tumrap Panjenengané , kaya kang katitik saka panggawému kang ala ,
saiki wis karukunaké ana ing sarira kadagingané Kristus sarana sédané , supaya kowé padha tinemu suci tanpa cacad lan resik anggonmu kasowanaké ana ing ngarsané .
Marga saka iku , kowé kudu padha mantep ing pracaya , tetep santosa ora kéguh , lan aja nganti nylèwèng saka ing pangarep-areping Injil kang wis padha kokrungu lan wis kagelaraké ana ing salumahing bumi sakurebing langit , lan aku iki , Paulus , kang wis dadi abdiné .
Saiki aku bungah déné aku kepareng nandhang sangsara marga saka kowé lan sangsaraning awakku ngganepi kakuranganing sangsarané Kristus tumrap sarirané , yaiku pasamuwan .
Anggonku wis dadi abdiné pasamuwan iku nyondhongi ayahan kang kaparingaké déning Allah marang aku , yaiku nglantaraké sabdané kanthi jangkep marang kowé ,
yaiku kekeran kang sumimpen sajroning pirang-pirang abad lan turun-tumurun , nanging kang saiki wis kawedharaké marang para suci kagungané .
Iku padha diparingi sumurup sapira ajiné lan mulyané wewadi mau ana ing antarané para bangsa liya , yaiku : Kristus ana ing satengahmu , lan iya Kristus iku kang jumeneng pangarep-arep marang kamulyan .
Iya Panjenengané iku kang dakwartakaké samangsa aku padha mituturi lan mulang saben wong bab sarupané kawruh kanggo nuntun saben wong marang kasampurnan kang ana ing Kristus ,
iku kang dakudi lan daklabuhi kanthi ngetog kakuwatan , laras karo pangwasané kang makarya kanthi kuwat ana ing aku .
Amarga karepku , supaya kowé padha sumurup , sapira gedhéné kangèlanku kang dakalami kanggo kowé lan para wong kang ana ing Laodikia , lan iya kanggo sapa baé kang durung tau ngreti marang pribadiku ,
supaya padha kalipur atiné , lan padha manunggal sajroning katresnan , satemah bisa nggayuh aji sarta kayakinaning pangertèn apadéné nyumurupi kekerané Allah yaiku Kristus ,
sabab ana ing Panjenengané sumimpen sakèhing ajiné kawicaksanan lan kawruh .
Bab iki dakwedharaké marang kowé , supaya aja nganti ana wong kang mbebujuk kowé nganggo pitembungan kang éndah .
Sabab sanadyan aku dhéwé ora ana ing satengahmu , nanging ana ing sajroné roh aku lan kowé padha tetunggalan , lan aku rumangsa bungah nyumurupi uripmu kang tumata lan pracayamu kang santosa ana ing Kristus .
Kowé wis padha nampani Kristus Yésus , Gusti kita , mulané uripmu tetepa ana ing Panjenengané .
Padha dinganti ngoyod ana ing Panjenengané lan kabanguna lelandhesan Panjenengané , saya wuwuha santosaning pracayamu , kayadéné kang wis kawulangaké marang kowé lan atimu kebak panuwun .
Diprayitna , aja nganti ana kang nawan kowé nganggo ngèlmu filsafaté kang ngayawara lan manut piwulang turun-temurun lan roh-rohing jagat , kang ora manut marang Kristus .
Sabab ana ing Panjenengané iku , sawetahé kasampurnaning kaallahané Allah dedalem ana ing sarirané ,
lan kowé wis padha kapenuhan ana ing Panjenengané , kang jumeneng mustakané sarupaning pamaréntah lan pangwasa .
Ana ing Panjenengané anggonmu padha katetakan , dudu tetak kang katindakaké déning manungsa , nanging sarana supité Kristus kang awujud pangrucating badan kang dosa ,
marga ana ing Panjenengané kowé padha ndhèrèk kakubur sarana baptis , lan ana ing Panjenengane ndhèrèk katangèkaké uga lantaran pracayamu marang pakaryané kwasaning Allah , kang wis mungokaké Panjenengané saka antarané wong mati .
Mangkono uga kowé , sanadyan ing mauné kowé padha mati déning panerakmu lan ora tetak sacara lair , wis diuripaké déning Allah bareng karo Panjenengané , yaiku sawisé Panjenengané ngapura sakèhing panerak kita ,
sarana mbatalaké layang pratandha utang , kang adhedhasar katemtuan-katemtuaning angger-angger kang ndakwa lan ngancam marang kita . Déné iku wis kalebur sarana kapaku ana ing kayu salib .
Panjenengané wis mblèjèdi para pamaréntah lan para pangwasa sarta padha kadadèkaké tontonan umum , ana ing arak-arakan kaunggulané .
Marga kang mangkono , aja nganti ana wong kang ngadili kowé bab mangan lan ngombé , utawa bab dina riyaya , sasi anyar lan dina Sabat .
Sabab iku kabèh mung dadi wewayangané apa kang bakal kelakon , déné wujudé yaiku Kristus .
Aja nganti kaunggulanmu iku diwurungaké déning wong kang katoné andhap-asor lan ngibadah marang malaékat , sarta manèh ngegung-egungaké wangsit bab kaanan kang ora katon , apadéné tanpa waton anggoné gumunggung déning pikirané kang cara kadonyan ,
mangka ora ngugemi marang sirah , kang njalari badan sakojur kasangga lan kaiket dadi siji déning otot-otot lan ros-rosan , tuwuh miturut caraning Allah .
Menawa kowé wis ndhèrèk mati bareng karo Kristus lan luwar saka para rohing jagat , yagéné kowé kok isih nurut marang pranatan rupa-rupa , kaya-kaya kowé isih padha urip ana ing donya ,
kayata : aja ndemèk iki , aja ngicipi kuwi , aja nyénggol iki ,
kabèh iku mung tumrap barang kang bakal rusak sajroné kagunakaké lan mung nuruti préntah lan piwulangé manungsa .
Pranatan-pranatan mau sanadyan katoné kebak kawicaksanan , nganggo pangibadah rerékané dhéwé , kayata : andhap-asor , nyiksa-awak , iku ora ana paédahé kajaba mung kanggo kamaremaning urip kadonyan .
Marga saka iku yèn kowé wis padha ndhèrèk katangèkaké bareng karo Kristus , padha ngupayaa sabarang kang ana ing ngaluhur , yaiku papan pamanggèné Kristus , kang lenggah ing satengené Allah .
Padha nggatèkna apa kang ana ing ngaluhur , aja kang ana ing bumi .
Sabab kowé wis padha mati lan uripmu iku ndèrèk sinengker nunggil karo Kristus , ana ing Allah .
Yèn Kristus kang dadi urip kita iku ing tembé ngatingal , kowé iya bakal padha ndhèrèk ngaton karo Panjenengané ana ing kamulyan .
Mulané kowé padha matènana samubarang kang asipat kadonyan kang ana ing awakmu , yaiku laku-cabul , tindak rusuh , ngumbar hawa napsu , kapéncuting daging , mangkono uga budi srakah , kang padha karo panyembah marang brahala ,
kabèh iku njalari dukané Allah [ marang para wong duraka ] .
Ing mauné kowé iya padha nglakoni mangkono , nalika kowé isih padha rumaket marang prakara-prakara mau .
Nanging saiki , iku mau kabèh buwangen , yaiku nepsu , brangasan , piala , pitenah lan tembung-tembung kotor kang kokucapakaké .
Aja nganti kowé padha goroh-ginorohan manèh , marga kowé wis padha ngrucat kamanungsan lawas sapratingkahé ,
lan wis ngrasuk kamanungsan anyar kang tansah kaanyaraké , supaya olèh kawruh kang bener miturut citrané Kang Nitahaké ;
ing kono wis ora ana wong Yunani utawa Yahudi , wong tetakan lan wong kang ora tetakan , wong Barbar utawa wong Skit , abdi utawa wong mardika , nanging Kristus iku kang sakabèhé lan ana ing samubarang kabèh .
Mulané sarèhné kowé wis padha dadi pepilihané Allah , kang wis kasucèkaké lan kinasihan , padha duwéa welas-asih , loma , andhap-asor , alusing budi , lan sabar .
Padha sabar-sinabarana , apura-ingapuraa menawa ana kang duwé niat kepéngin males pialané , kayadéné Allah anggoné wis ngapura kowé , kowé uga tumindaka mangkono .
Lan kang ngungkuli iku kabèh : nindakna katresnan , iku kang ngesuhi lan nyampurnakaké .
Muga tentrem-rahayuné Kristus ngerèh ana ing atimu , marga iya kaya mangkono iku anggonmu padha katimbalan dadi badan siji . Padha saosa sokur .
Muga-muga pangandikané Kristus dumunung ana ing antaramu kalawan lubèr , satemah anggonmu padha wulang-winulang lan éling-ingélingaké nganggo sakèhing kawicaksanan apadéné sinambi ngidungaké masmur , kidung pamuji sarta kidung kasukman , kowé padha saos sokur marang Allah sajroning atimu .
Lan sadhéngah apa kang koktindakaké kalawan tembung utawa kalawan panggawé , iku kabèh lakonana ing asmané Yésus , kanthi saos sokur marang Allah , Rama kita lumantar Panjenengané .
Para wong wadon , padha sumuyuda marang somahmu , dikaya sapatuté ana ing Gusti .
Para wong lanang , somahmu tresnanana lan aja nganti kokkasari .
Para bocah , padha manut-mituruta marang wong-tuwamu ing sadhéngah prakara , sabab iku ndadèkaké keparengé Gusti .
Para bapa , aja nglarakaké atiné anakmu , supaya aja nganti semplah .
Para batur , mituhua marang bendaramu kadonyan ing sadhéngah prakara , aja mung ana ing sapangarepan anggonmu gawé senengé , nanging diklawan tulusing ati kang marga saka wedi marang Gusti ,
lan sadhéngah apa kang koktindakaké iku tindakna kalawan terus ing batin kayadéné kagem Gusti , ora kanggo manungsa .
Kowé wus padha sumurup , yèn Gusti bakal maringi warisan kang wus katemtokaké minangka ganjaranmu . Kristus iku bendara , lan kowé dadi abdiné .
Sapa baé kang gawé kaluputan , iku bakal nanggung kaluputané , marga Gusti ora mbédakaké wong .
Para bendara , tumindaka adil lan jujur marang baturmu , élinga yèn kowé uga duwé bendara kang ana ing swarga .
Sing tegen ndedonga , lan sajroné mangkono iku padha diwaspada kambi saos sokur .
Aku kabèh iya dongakna , supaya Allah maringi wewengan tumrap anggonku padha nyebar pangandika , lan bisa nyaritakaké bab kekerané Kristus , kang njalari anggonku kinunjara .
Sarana mangkono iku aku bisa nerangaké bab mau ing samesthiné .
Tumindaka kanthi sakèhing kawicaksanan tumrap wong njaba , sarta padha nggemènana waktu .
Tetembunganmu sing tansah kebak katresnan , aja cemplang , satemah kowé sumurup , kepriyé anggonmu bakal padha mangsuli pitakoné saben wong .
Sakèhé kabar bab kaananku bakal dikandhakaké marang kowé kabèh déning Tikhikus , sadulur kita kang kinasih , abdi kang setya lan kanca tunggal paladosan ana ing Gusti ,
kang dakkongkon nemoni kowé supaya kowé nyumurupi kaananku kabèh lan supaya nglipur atimu .
Lakuné dikanthèni Onésimus , sadulur kita kang setya lan kinasih , wong saka ing antaramu , iku bakal padha nyaritakaké marang kowé samubarang kabèh kang kelakon ana ing kéné .
Salam marang kowé saka Aristarkhus , kancaku kinunjara , lan saka Markus keponakané Barnabas -- tumrap wong iku kowé rak wis diweling -- yèn nekani kowé tampanana .
Lan salam saka Yésus kang apeparab Yustus . Saka antarané para wong tetakan , iya mung wong telu iku kancaku tunggal-gawé kagem Kratoné Allah ; iku padha ndadèkaké lipuring atiku .
Salam kanggo kowé saka Épafras , kang asalé saka ing antaramu , iku abdiné Kristus Yésus , kang tansah ngganter anggoné ndongakaké kowé , supaya kowé tetep tanggon , kayadéné wong-wong kang diwasa lan kang yakin temenan marang apa kang dadi karsané Allah .
Mungguh Épafras iku aku bisa awèh paseksi , bab anggoné keraya-raya nyambut-gawé kanggo kowé lan para wong ing Laodikia lan ing Hiérapolis .
Salam marang kowé saka Lukas , dhokter kang kinasih lan saka Démas .
Salamku marang para Sadulur tunggal pracaya ing Laodikia ; uga marang Nimfa lan pasamuwan kang ana ing omahé .
Sarta manèh samangsa layang iki wis diwacakaké ana ing antaramu , udinen supaya diwacakaké uga ana ing pasamuwan Laodikia , lan layang kang marang Laodikia supaya uga diwacakaké ana ing ngarepmu .
Lan Arkhipus kandhanana mangkéné : Poma gatèkna , kawajiban lelados , kang wis koktampani ing Gusti iku tetepana kalawan samesthiné .
Salam saka aku Paulus . Salam iki daktulis nganggo tanganku dhéwé . Élinga yèn aku diblenggu . Sih-rahmat nunggila ing kowé .
Saka Paulus , Silwanus lan Timotius marang pasamuwané wong-wong ing Tésalonika , kang ana ing Allah Sang Rama lan ana ing Gusti Yésus Kristus . Sih-rahmat lan tentrem-rahayu anaa ing kowé kabèh .
Aku tansah padha saos sokur marang Allah marga saka kowé kabèh sarta ngélingi kowé ana ing pandongaku .
Sabab aku tansah padha éling marang pagawéaning pracayamu , pambudi-dayaning katresnanmu sarta anteping pangarep-arepmu marang Gusti kita Yésus Kristus ana ing ngarsané Allah lan Rama kita .
Sarta aku padha sumurup , hé para Sadulur kang kinasihan déning Allah , yèn Panjenengané wis milih kowé kabèh .
Awit Injil kang kita wartakaké iku , mungguhing kowé kabèh iku ora mung lantaran tembung-tembung baé , nanging uga kalawan daya-kakuwataning Roh Suci sarta kalawan katamtuan kang mantep . Pancèn kowé padha sumurup , kepriyé anggonku padha makarya ana ing antaramu marga saka kowé kabèh .
Lan kowé wus padha nulad aku sarta nulad Gusti ; sajroning kasangsaran kang banget , kowé wus padha nampani pangandika iku kalawan bungah marga saka pakaryané Roh Suci ,
satemah kowé padha dadi tuladha tumrap wong kabèh kang pracaya ing tlatah Makédonia lan Akhaya .
Amarga saka ing antaramu pangandikané Gusti ngumandhang ora mung ana ing Makédonia lan ing Akhaya baé , nanging ana ing sakèhing panggonan wis kawentar kabar bab pracayamu marang Allah , mulané aku wis ora susah ngandhakaké apa-apa bab iku .
Sabab wong-wong iku dhéwé kang wis padha nyritakaké bab aku sakanca , kepriyé anggonmu padha ngrengkuh aku kabèh , sarta anggonmu padha ninggal brahala-brahala banjur mratobat marang Allah tuwin leladi marang Panjenengané kang gesang lan sejati ,
sarta kanggo nganti-anti rawuhé Sang Putra saka ing swarga , kang wis kawungokaké saka antarané wong mati , yaiku Yésus , kang ngluwari kita saka ing bebendu kang bakal kelakon .
Kowé dhéwé iya wis padha sumurup , para Sadulur , yèn anggonku padha teka ana ing antaramu iku ora nglaha .
Sanadyan sadurungé , kaya kang wis padha koksumurupi , aku padha kaaniaya lan kagawé wirang ana ing Filipi , éwadéné marga saka pitulungané Allah kita , aku padha olèh kekendelan kanggo martakaké Injiling Allah marang kowé kabèh ana ing pambudidaya kang abot .
Amarga pituturku iku pinangkané ora saka panasaran utawa saka kekarepan kang ora murni sarta ora kaworan kaculikan .
Kosok-baliné , amarga Allah wis manggalih , yèn aku kabèh pantes kapitayanan Injil , mulané aku padha rembugan iku ora murih senenging manungsa , nanging supaya ndadèkaké keparenging panggalihé Allah , kang ndadar ati kita .
Awit kaya kang padha koksumurupi , aku padha ora tau migunakaké tembung manis , utawa nganggo budi-srakah kang siningidaké - iku Allah kang neksèni .
Samono uga aku padha ora tau golèk pangalem saka manungsa , dadia saka kowé utawa saka wong-wong liya , sanadyan aku padha bisa tumindak mangkono , amarga padha dadi rasulé Kristus .
Nanging kalawan sumanak anggonku ana ing tengahmu , kaya patrapé biyung anggoné momong lan ngopèni anaké .
Kaya mangkono anggonku padha nélakaké gedhéning katresnanku marang kowé kabèh , ora mung kalawan rila anggonku padha mènèhi Injiling Allah marang kowé , nanging uga uripku pisan , jalaran kowé kabèh padha daktresnani .
Amarga kowé isih padha kèlingan , para Sadulur , marang kangèlan lan rekasaku kabèh . Anggonku nyambut-gawé rina-wengi nalika nggelaraké Injiling Allah marang kowé , supaya aja nganti ngrépoti sapa baé ing antaramu .
Kowé padha dadi seksi , samono uga Allah , bab anggonku padha tumindak kanthi salèh , adil lan tanpa cacad ana ing antaramu kang padha pracaya .
Kowé padha sumurup , kepriyé anggonku wis mituturi kowé sarta nyantosaké atimu dhéwé-dhéwé , kayadéné bapa marang anak-anaké ,
sarta anggonku ngatag kalawan banget , supaya kowé kabèh padha urip laras karo karsané Allah , kang nimbali kowé marang Kratoné lan kamulyané .
Awit saka iku aku iya tansah padha saos sokur marang Allah , amarga kowé padha nampani pangandikané Allah kang dakwartakaké iku , ora kaya pituturing manungsa , nanging -- lan iki pancèn sanyata mangkono -- iku sabdaning Allah , kang uga makarya ana ing kowé kang padha pracaya .
Sabab kowé , para Sadulur , wis padha niru pasamuwan-pasamuwané Allah ing Yudéa , yaiku pasamuwan-pasamuwan ana ing Kristus Yésus , jalaran kowé uga wis padha nandhang sangsara marga saka panggawéné wong-wong kang tunggal bangsa karo kowé , padha kaya kang sinandang déning pasamuwan ing Yudéa kono , marga saka panggawéné wong-wong Yahudi .
Malah wong-wong Yahudi mau wis nyédani Gusti Yésus lan para nabi apadéné wis nganiaya aku kabèh . Apa kang dadi keparenging Allah ora padha dipreduli sarta wong kabèh padha dimungsuhi .
Awit arep padha ngalang-alangi anggonku padha martakaké pangandika marang bangsa-bangsa liya murih karahayoné . Dadiné padha tansah ngundhaki dosané sakatogé , lan wekasané padha ketaman paukuman .
Nanging aku kabèh , para Sadulur , kang sawatara mangsa pisah karo kowé , adoh ing pandulu , nanging ora adoh ing ati , temen-temen kalawan kangen banget wis mbudi-daya bisané ketemu adu-arep karo kowé .
Amarga niyatku kabèh arep nemoni kowé , -- aku , Paulus , malah ora mung sapisan baé -- nanging aku padha kapalangan déning Iblis .
Sabab sapa ta kang dadi pangarep-arepku utawa kabungahanku utawa makutha kaunggulanku kabèh ana ing ngarsané Yésus , Gusti kita , mbésuk ing dina rawuhé menawa dudu kowé ?
Sanyata , kowé iku kang dadi kamulyan lan kabungahanku kabèh .
Sarèhné aku wis padha ora betah ngampet kangenku , mulané aku padha sarujuk yèn aku dhéwé kèri ana ing Aténa ,
banjur padha kongkonan Timotius , sadulur kita tunggal pracaya lan kanca tunggal pakaryané Allah bab martakaké Injilé Kristus , supaya nyantosakaké atimu lan mituturi kowé kabèh bab pracayamu ,
murih aja ana wong kang goyah pracayané marga saka kasusahan-kasusahan iki . Kowé dhéwé padha sumurup , yèn kita iki padha kagadhang mangkono .
Amarga , uga nalika aku isih padha ana ing antaramu , kowé wis padha dakkandhani , menawa kita bakal padha ngalami panguya-uya . Lan kaya kang wis padha koksumurupi , iku mau wis kelakon .
Iya iku sababé , nalika wis ora betah manèh , aku nuli kongkonan Timotius , supaya aku sumurup bab pracayamu , jalaran aku kuwatir , menawa kowé wis padha kacoba déning si panggodha sarta menawa pambudi-dayaku kabèh dadi tanpa guna .
Nanging saiki , bareng Timotius wis bali saka panggonanmu kalawan nggawa kabar kang mbungahaké bab pracayamu lan katresnanmu , apadéné bab anggonmu padha tansah ngéling-éling apa kang becik ing ngatasé aku kabèh lan bab anggonmu kepéngin ketemu karo aku kabèh , kayadéné anggonku kabèh uga padha kepéngin ketemu karo kowé ,
mulané , para Sadulur , ana ing sajroning panganiyaya lan sangsara , aku padha kalipur marga saka kowé lan marga saka pracayamu .
Saiki aku padha krasa urip manèh , anggeré kowé padha tetep-mantep ana ing Gusti .
Amarga apa ta kang padha kena daksaosaké marang Allah minangka panuwun sokur tumrap sakèhing kabungahan kang wis padha daktampani marga saka kowé kabèh ana ing ngarsané Allah kita ?
Rina-wengi aku padha ndedonga kanthi adreng , supaya bisa ketemu adu-arep karo kowé lan nyampurnakaké kakuranganing pracayamu .
Muga-muga Panjenengané , Allah lan Rama kita , sarta Yésus , Gusti kita , karsa paring wewengan marang aku kabèh , supaya padha bisa ketemu kowé .
Muga Gusti karsa ndadèkaké saya wuwuh lan lubèring katresnanmu marang padha sadulur lan marang wong kabèh , padha kaya anggonku iya padha nresnani kowé .
Muga Panjenengané karsa nyantosakaké atimu , supaya tanpa cacad lan suci ana ing ngarsané Allah lan Rama kita , samangsa rawuhé Yésus , Gusti kita , ginarebeg sakèhing para suci kagungané .
Wasana , para Sadulur , panjaluk lan pituturku kabèh marang kowé ana ing patunggilané Gusti Yésus : Kowé wis padha krungu saka aku , kepriyé kuduné lakumu supaya ndadèkaké keparenging Allah . Bab iku pancèn wis padha koktindakaké , éwasamono prayogané kowé saya tumemena anggonmu padha tumindak mangkono .
Kowé uga wis padha ngerti marang pituduh-pituduh kang wis padha dakwènèhaké marang kowé awit saka asmané Gusti Yésus .
Amarga kang dadi karsané Allah iku : kasucènmu , yaiku supaya kowé padha nyingkiri laku-cabul ,
supaya wong panunggalanmu ngepèk wong wadon siji dadi somahé dhéwé sarta urip ing sajroning kasucèn lan kasusilan ,
ora amarga saka derenging hawa-napsu , kayadéné tumindaking wong kang padha ora wanuh marang Allah ,
apamanèh wong aja gawé pitunané utawa ngapusi saduluré tunggal pracaya . Amarga Gusti kang bakal malesaké iku kabèh , kaya kang wis tau padha dakkandhakaké lan daktandhesaké marang kowé .
Allah anggoné nimbali kita iku ora supaya laku-najis , nanging supaya nindakaké apa kang suci .
Mulané sapa baé kang nampik bab iki , iku ora nampik manungsa , nanging nampik marang Allah kang uga wis maringaké Rohé kang suci marang kowé kabèh .
Bab katresnaning pasaduluran ora prelu daktulis marang kowé , awit kowé dhéwé wus padha ngulinakaké tresna-tinresnan saka Allah .
Bab iku uga padha koktindakaké marang sadulur tunggal pracaya kabèh ing saindenging Makédonia . Éwadéné , para Sadulur , aku padha pitutur marang kowé , supaya kowé padha luwih mempeng anggonmu nindakaké mangkono .
Apadéné anggepen sawijining pakurmatan menawa bisa urip tentrem , bisa ngurus prakara-prakarané dhéwé , sarta bisa nyambut-gawé kalawan tanganmu , kaya kang wis tau padha dakwelingaké marang kowé ,
satemah uripmu dadi wong-wong sopan ing ngarepé wong njaba sarta ora gumantung marang wong-wong mau .
Sabanjuré , para Sadulur , karepku kowé aja nganti padha ora mangerti bab para wong kang wus mati , supaya kowé aja padha sedhih kaya wong-wong liya kang ora duwé pangarep-arep .
Amarga yèn kita pracaya , menawa Yésus wus séda lan wus kawungokaké , kita uga pracaya , menawa lantaran Yésus , Allah bakal ngempalaké wong-wong kang wis mati mau bareng karo Panjenengané .
Bab iku padha dakkandhakaké marang kowé sarana pangandikané Gusti : Kita kang isih urip , kang isih kari nganti tumeka rawuhé Gusti , babar pisan ora bakal ndhisiki kang wis padha mati .
Sabab sawusé ana tengara , yaiku samangsa panggedhéné malaékat nyuwanten sora , sarta kalasangkaning Allah kaunèkaké , Gusti piyambak bakal tumedhak saka swarga , lan wong-wong kang mati ana ing Kristus bakal padha tangi dhisik .
Sawusé iku , kita kang isih urip , kang isih kari , bakal padha kapulung bareng karo wong-wong mau ana ing méga , methukaké Gusti menyang awang-awang . Mangkono kita bakal bebarengan karo Gusti ing salawas-lawasé .
Mulané kowé padha lipur-linipura sarana tembung-tembung iki .
Nanging para Sadulur , mungguh mangsa lan waktuné ora prelu ditulis kanggo kowé ,
amarga kowé dhéwé wis padha sumurup kalawan cetha , yèn dinané Gusti iku tekané kaya maling ing wayah bengi .
Menawa wong-wong padha kandha : Kabèh tentrem lan ora ana bebaya -- mangka dumadakan wong-wong padha katempuh ing bilai , kayadéné wong wadon ngandheg dhadhakan nglarani -- mesthi bakal padha ora bisa ngoncati .
Nanging kowé , para Sadulur , kowé padha ora urip ana ing pepeteng , nganti kowé padha keblejog ing dina iku kang tekané kaya maling ,
amarga wong kabèh iku padha dadi anaking pepadhang lan anaking raina . Kita iku dudu wong-wonging wengi utawa wong-wonging pepeteng .
Awit saka iku prayogané kita aja padha turu kaya wong-wong liyané , nanging padha tangia lan siyaga .
Jalaran wong kang padha turu , iku turuné ing wayah bengi , lan kang padha mendem , iku anggoné mendem ing wayah bengi .
Nanging kita iki wong-wonging raina , mulané kita padha diwaspada , kudu ngrasuk keréning pracaya lan katresnan sarta tetopong pangarep-areping karahayon .
Awit Allah ora netepaké kita supaya nampa deduka , nanging supaya olèh karahayon marga déning Yésus Kristus , Gusti kita ,
kang wis séda kanggo kita , supaya kita , dadia siyaga , dadia turu , padha urip bareng karo Panjenengané .
Mulané kowé padha éling-ingélingna lan bangun-binanguna , kayadéné kang pancèn padha koklakoni .
Panjalukku marang kowé kabèh , para Sadulur , padha urmatana wong-wong kang mempeng ing gawé ana ing antaramu , kang nuntun kowé ana ing Gusti lan kang awèh pepéling marang kowé ,
lan supaya padha kokajèni kang banget kalawan katresnan marga saka pagawéané . Tansah padha uripa kanthi rukun ana ing antaramu .
Aku uga padha awèh pitutur marang kowé , para Sadulur , wong kang uripé padha ora tumata , perdinen ; wong kang padha cilik atiné , bombongen ; wong kang padha ringkih , bélanana ; disabar marang wong kabèh .
Padha gatèkna , supaya aja ana wong kang males ala marang wong kang gawé piala , nanging tansah padha ngudia marang kang becik , marang pepadhamu lan marang wong kabèh .
Tansah padha bungaha .
Aja kendhat anggonmu ndedonga .
Padha ngunjukna panuwun ing sabarang prakara , awit iku kang dikarsakaké déning Allah ana ing Kristus Yésus tumrap kowé .
Aja nyirep Roh ,
lan aja ngrèmèhaké pamedhar wangsit .
Titinen samubarang kabèh , lan ugemana kang becik .
Padha ngedohana sarupaning piala .
Muga Allah kang kagungan tentrem-rahayu iku nucèkaké kowé ing sasampurnané lan muga roh , jiwa lan badanmu kareksa kanthi tanpa cacad nalika rawuhé Yésus Kristus , Gusti kita .
Panjenengané kang nimbali kowé iku setya , Panjenengané uga bakal minangkani .
Para Sadulur , aku kabèh padha dongakna .
Salamku kabèh marang para Sadulur tunggal pracaya kalawan pangambung kang suci .
Demi asmané Gusti panjalukku kanthi banget marang kowé , supaya layang iki kawacakaké marang sadulur tunggal pracaya kabèh .
Sih-rahmaté Yésus Kristus , Gusti kita , nunggila ing kowé kabèh .
Saka Paulus , Silwanus lan Timotius , marang pasamuwané wong-wong ing Tésalonika ana ing Allah Rama kita lan ing Gusti Yésus Kristus .
Sih-rahmat lan tentrem-rahayu saka Allah , Rama kita , lan saka Gusti Yésus Kristus anaa ing kowé kabèh .
Para Sadulur , Aku kabèh padha kuwajiban tansah saos sokur marang Allah marga saka kowé kabèh . Lan pancèn patuté mangkono , awit pracayamu sangsaya mundhak-mundhak lan anggonmu padha tresna-tinresnan sangsaya banget ,
satemah ana ing pasamuwan-pasamuwané Allah aku dhéwé bombong atiku tumrap kowé amarga anggonmu padha tatag sarta pracaya ana ing sajroning sakèhé panganiaya lan panindhes kang padha kokalami .
Iku dadi tandha-bukti mungguh pangadilané Allah kang adil , kang mratélakaké yèn kowé kabèh iku pantes dadi warganing Kratoné Allah , kowé kang saiki padha nandhang sangsara amarga Kraton iku .
Jalaran pancèn adil kagem Allah malesaké panindhes marang wong-wong kang padha nindhes kowé kabèh ,
sarta murih leganing atimu kang padha ditindhes , lan uga kanggo aku kabèh , samangsa Gusti Yésus bakal ngatingal saka swarga ginarebeg para malaékaté kang gedhé pangwasané , ing sajroning geni kang murub ngalad-alad ,
lan nandukaké piwales marang wong-wong kang padha ora gelem wanuh marang Allah sarta ora mbangun-turut marang Injilé Yésus , Gusti kita .
Wong-wong iku bakal padha nampa paukuman kang gawé rusak ing salawas-lawasé , diedohaké saka ing ngarsané Gusti lan saka ing kamulyaning pangwaosé ,
samangsa Panjenengané rawuh ing dina iku , supaya kaluhuraké ana ing antarané para suci kagungané , sarta supaya dadi pangéram-éramé wong kabèh kang pracaya , awit paseksi kang wis padha daklairaké marang kowé kabèh iku wis padha kokpracaya .
Awit saka iku , aku kabèh tansah padha ndedonga uga kanggo kowé kabèh , supaya Allah kita nganggep kowé padha sembada tumrap timbalané lan kalawan pangwaosé nyampurnakaké sakèhing pepénginanmu tumindak becik sarta nyampurnakaké sakèhé pakaryaning pracayamu ,
satemah asmané Yésus , Gusti kita , kaluhuraké ana ing kowé kabèh lan kowé kabèh ana ing Panjenengané , miturut sih-rahmating Allah kita lan Gusti Yésus Kristus .
Bab rawuhé Gusti kita Yésus Kristus lan anggon kita bakal katunggilaké kalawan Panjenengané , panjalukku kabèh marang kowé , para Sadulur ,
supaya kowé aja padha gampang bingung lan sumelang , marga saka wangsiting roh utawa marga saka pakabaran utawa marga saka layang kang diakokaké saka aku kabèh , kaya-kaya dinané Gusti wis kelakon .
Kowé aja nganti padha disasaraké nganggo patrap kepriyé baé ! Awitdéné sadurungé dina iku kelakon mesthi didhisiki anané pamurtad lan kababaré manungsa duraka , kang kudu kasirnakaké ,
yaiku tukang-nglawan kang ngunggul-unggulaké awaké dhéwé ngluwihi sakèhé kang disebut utawa disembah kayadéné Allah , nganti wani lungguh ing Padaleman Suci sarta ngaku Allah .
Apa kowé ora padha éling yèn bab iku wis kerep dakkandhakaké marang kowé , nalika aku isih ana ing satengahmu ?
Déné saiki kowé padha sumurup apa kang nyandhet tekané , satemah lagi bakal jumedhul ing waktu kang wis katemtokaké .
Amarga kanthi patrap sesidheman , duraka iku wiwit tumindak , nanging saiki isih ana kang nyandhet . Menawa kang saiki nyandhet wis kasingkiraké ,
ing waktu iku manungsa duraka lagi arep muncul , nanging Gusti Yésus nuli bakal numpes kalawan napasing tutuké lan samangsa rawuh , bakal nyirnakaké sarana ngatingalé .
Tekané manungsa duraka iku marga saka panggawéné Iblis lan bakal dikanthèni kasektèn warna-warna sarta pratandha-pratandha apadéné mukjijat-mukjijat palsu ;
kalawan réka-daya ala rupa-rupa tumrap wong-wong kang bakal nemu karusakan , jalaran padha ora nampani sarta nresnani kayektèn kang ndadèkaké karahayoné .
Iya iku sababé Allah anggoné ndhatengaké panasaran marang wong-wong iku , kang njalari padha pracaya marang kang goroh ,
supaya wong kabèh kang padha ora pracaya marang kayektèn , kaukum lan seneng marang piala .
Nanging para Sadulur , aku kudu padha tansah saos sokur marang Allah marga saka kowé kabèh , kang dikasihi déning Gusti , amarga Allah wiwit wiwitan mula wus milih kowé kabèh supaya dislametaké ana ing sajroning Roh , kang nucèkaké kowé lan ana ing sajroning kayektèn kang padha kokpracaya .
Tumrap kang mangkono iku Panjenengané wis nimbali kowé kabèh lantaran Injil , kang padha dakwartakaké , satemah kowé padha kepareng nampa kamulyané Yésus Kristus , Gusti kita .
Mulané , kowé padha dibakuh lan padha ngantepana piwulang-piwulang kang wis padha koktampani saka aku kabèh , kanthi patrap lésan utawa tulisan .
Anadéné Panjenengané , Gusti kita Yésus Kristus lan Allah , Rama kita , kang sajroning sih-rahmaté wis ngasihi kita sarta kang wis ngganjar panglipur kang langgeng tuwin pangarep-arep becik marang kita ,
muga karsa paring panglipur lan nyantosakaké atimu ing sadhéngah panggawé lan pitembungan kang becik .
Sabanjuré , para Sadulur , padha ndedongaa kanggo aku kabèh , supaya pangandikané Gusti saya maju lan diluhuraké , kayadéné kang wis kelakon ana ing antaramu kabèh ,
lan supaya aku padha uwal saka para wong kang padha gawé rerusuh lan para wong ala , sabab ora saben wong kaparingan pracaya .
Nanging Gusti iku setya-tuhu . Panjenengané bakal nyantosakaké atimu lan ngayomi kowé kabèh saka piala .
Anadéné aku kabèh padha pracaya ana ing Gusti , yèn apa kang wis padha dakpituturaké marang kowé kabèh , iku padha koklakoni lan bakal koklakoni .
Muga Gusti tansah ngeneraké atimu marang katresnané Allah lan marang kasetyané Kristus .
Nanging welingku marang kowé kabèh , para Sadulur , ana ing asmané Gusti Yésus Kristus , padha sumingkira saka saben sadulur tunggal pracaya kang ora nindakaké pagawéané lan kang ora manut marang piwulang kang wis padha koktampani saka aku kabèh .
Sabab kowé dhéwé padha sumurup , kepriyé anggonmu kudu padha nulad marang aku kabèh , amarga aku padha ora nglirwakaké pagawéan ana ing antaramu ,
sarta ora tau mangan rotining liyan kanthi lelahanan , nanging aku kabèh padha mbudi-daya lan nyambut-gawé rina-wengi kalawan rekasa , supaya aja dadi gawéné sapa baé ana ing antaramu .
Ora marga aku padha ora duwé hak ing bab iku , nanging marga aku kabèh bisaa dadi tuladha kanggo kowé kabèh , supaya padha kokanut .
Sabab , uga nalika aku padha ana ing satengahmu , aku padha awèh pepéling marang kowé kabèh : Yèn wong ora gelem nyambut-gawé , iku iya aja mangan .
Iki padha dakkandhakaké amarga aku padha krungu , yèn ana wong ing antaramu kang uripé seneng kluyuran , ora nyambut-gawé , kejaba mung nindakaké bab-bab kang tanpa guna .
Wong-wong kang kaya mangkono iku padha dakélingaké lan padha dakpituturi ing sajroning Gusti Yésus Kristus supaya padha tansah nindakaké pagawéané kanthi tentrem sarta kalawan mangkono padha mangana rejekiné dhéwé .
Lan kowé , para Sadulur , aja padha bosen nindakaké panggawé becik .
Menawa ana wong kang ora gelem ngrungokaké apa kang dakkandhakaké ing layang iki , iku titènana lan aja sesrawungan karo wong iku , supaya dadi isin .
Mung baé aja kokanggep mungsuh , nanging élingna kaya marang sadulur tunggal pracaya .
Muga Panjenengané , iya Gustining tentrem-rahayu , tansah paring tentrem-rahayu marang kowé kabèh kanthi sadhéngah patrap . Gusti nunggila karo kowé kabèh .
Salam saka aku , Paulus . Salam iki daktulis nganggo tanganku dhéwé . Iki minangka titikaning saben layangku : Iya mangkéné iki tulisanku .
Sih-rahmaté Yésus Kristus , Gusti kita , nunggila ing kowé kabèh .
Saka Paulus , rasulé Kristus Yésus manut dhawuhé Allah , Juruslamet kita , lan Kristus Yésus , pangarep-arep kita ,
marang Timotius , anakku kang sejati sajroning pracaya : Palimirma , sih-rahmat lan tentrem-rahayu saka Allah Sang Rama lan Kristus Yésus , Gusti kita anaa ing kowé .
Nalika aku arep nerusaké lakuku menyang wilayah Makédonia , kowé wis dakwanti-wanti , supaya tetep ana ing Éfesus lan mituturi wong-wong sawenèh , supaya aja mulangaké piwulang liya ,
utawa dongèng lan sarasilah kang ora ana entèké , kang olèh-olèhané mung pangangen-angen , sarta dudu tatanan keslametan kang kaparingaké Allah sajroning pracaya .
Kang dituju ing pitutur iku , yaiku katresnan kang muncul saka ati kang suci , saka swaraning batin kang murni lan saka pracaya kang tulus-éklas .
Nanging ana wong kang nyimpang saka iku lan banjur kesasar ing omongan kang tanpa guna .
Wong-wong iku arep padha dadi pamulanging angger-anggeré Torèt , mangka ora ngerti marang tembung-tembungé dhéwé sarta prakara-prakara baku kang diwulangaké kanthi mutlak .
Kita padha sumurup , yèn angger-anggering Torét iku becik , menawa bener anggoné ngecakaké ,
yaiku kanthi pangerti , yèn angger-anggering Torèt iku ora kanggo wong sampurna , nanging kanggo wong duraka lan murang-sarak , wong lamis lan wong dosa , kanggo wong kadonyan lan kang tanpa agama , kanggo kang matèni bapa lan biyungé , kanggo wong kang gawéné matèni ,
kanggo wong kang tumindak cabul lan laku-jina padha lanangé , kanggo wong kang gawéné nyulik , kanggo wong kang tukang ngapusi , kanggo wong kang dhemen sumpah palsu , lan sabanjuré samubarang kabèh kang cengkah karo piwulang kang bener ,
kang adhedhasar Injiling Allah kang luhur lan pinuji , kaya kang wis kapitayakaké marang aku .
Aku saos sokur marang Panjenengané , kang nyantosakaké aku , yaiku Kristus Yésus , Gusti kita , amarga Panjenengané karsa nganggep aku setya , sarta mitayakaké bubuhan leladi iki marang aku ,
aku kang mauné tukang nyenyamah , nganiaya sarta kejem , nanging wus karentahan palimirma , awit iku kabèh daklakoni saka ora ngertiku sajroning ora pracaya .
Malah sih-rahmaté Gusti kita iku wis kaparingaké nganti lubèr marang aku kalawan pracaya lan katresnan sajroning Kristus Yésus .
Tembung iki nyata lan pantes diugemi temenan , " Kristus rawuh ing donya prelu mitulungi rahayu marang wong dosa , " lan antarané para wong dosa iku aku iki kang gedhé dhéwé dosané .
Nanging malah marga saka iku aku karentahan palimirma , supaya ana ing aku kang gedhé dhéwé dosané iki , Yésus Kristus nélakaké sakèhing kasabarané . Sarana mangkono , aku dadia tuladha tumrap wong kang bakal padha pracaya marang Panjenengané lan olèh urip langgeng .
Pakurmatan lan kamulyan ing salawas-lawasé kasaosna marang Rajané sakèhing jaman , Allah kang langgeng , kang ora katingal lan kang asipat tunggal ! Amin .
Kuwajiban iki dakpasrahaké marang kowé , anakku Timotius , cundhuk karo apa kang wus kaweca tumrap kowé , supaya marga pameca iku kowé ngudi marang pambudidaya kang utama kalawan pracaya sarta swaraning batin kang murni .
Ana wong sawatara kang wus ngemohi swaraning batin kang murni iku , marga saka iku pracayané kandhas ,
kayata : Himénéus lan Alèksander , kang wus dakpasrahaké marang Iblis , supaya padha kapok anggoné nyenyamah .
Awit saka iku , kang dhisik dhéwé aku mituturi : Padha ngaturna panyuwun , pandonga safaat lan panuwun sokur tumrap ing wong kabèh ,
tumrap para raja sarta tumrap sakèhing panggedhé , supaya urip kita bisa tentrem lan ayem ana ing sajroning sakèhé kamursidan lan kaurmatan .
Iya iku kang becik lan kang dadi keparenging Allah , Pamarta kita ,
kang ngarsakaké , supaya wong kabèh padha kapitulungan rahayu lan padha olèh kawruh bab kang bener .
Amarga Allah iku asipat tunggal , samono uga Pantawis antarané Allah lan manungsa iya mung siji , yaiku Kristus Yésus kang jumeneng Manungsa ,
kang wis masrahaké sarirané minangka panebus kanggo wong kabèh : Iku paseksi ing waktu kang wis katemtokaké .
Iya kanggo paseksi iku aku wus katetepaké dadi juru-warta lan rasul , -- kang dakkandhakaké iki bener , aku ora goroh -- lan dadi guruné wong-wong dudu Yahudi , sajroning pracaya lan apa kang bener .
Awit saka iku , aku kepéngin supaya ing sadhéngah papan wong lanang padha ndedonga kalawan ngulukaké tangan kang suci , aja nganggo nepsu utawa padudon .
Mangkono uga wong wadon , padha manganggoa kang pantes , sopan lan prasaja , rambuté aja diklabang , aja manganggo mas-masan , mutiyara utawa sandhangan kang larang-larang ,
nanging manganggoa sandhangan kang wujud panggawé becik , dikaya sapatuté wong wadon kang ngibadah .
Wong wadon iku kuduné anteng lan nampani piwulang kalawan mbangun-turut .
Wong wadon ora dakwenangaké memulang sarta ora dakwenangaké ngwasani wong lanang , padha antenga baé .
Awitdéné Adam kang katitahaké dhisik , banjur lagi Hawa .
Apamanèh dudu Adam kang kagodha , nanging wong wadon iku kang kagodha lan tumiba ing dosa .
Nanging wong wadon bakal kapitulungan rahayu amarga saka anggoné duwé anak , anggeré ngantepi ing pracaya lan katresnan sarta kasucèn kalawan prasaja .
Iki tembung kang bener , " Wong kang kepéngin nggayuh kalungguhan pamomonging pasamuwan , iku kepéngin nindakaké pagawéan kang adi . "
Mulané pamomonging pasamuwan iku kudu kang tanpa cacad , kang somahé siji , bisa ngendhalèni dhiri , wicaksana , sopan , seneng awèh pamondhokan , pinter memulang ,
ora karem minum , ora gampang nepsu , sumanak , dhemen ngrukunaké , ora ngawula marang bandha ,
dadi sesirahing brayat kang becik , kang diéringi lan diajèni déning anak-anaké .
Menawa wong ora bisa ngemudhèni brayaté dhéwé , kepriyé anggoné bisa ngurus pasamuwané Allah ?
Aja wong kang durung suwé anggoné mratobat , supaya aja dadi gumunggung lan kena paukuman kaya kang kelakon tumrap Iblis .
Apamanèh nduwènana jeneng kang becik ing sanjabaning pasamuwan , supaya aja kena ing panggugating wong lan tumiba ing kala-jireting Iblis .
Mangkono uga para Dhiaken iya kudu wong kang kajèn , kang ora méncla-ménclé , ora karem anggur , ora srakah ,
nanging wong kang bisa nyimpen wewadining pracaya ing sajroné swaraning batin kang suci .
Wong iku iya kudu ditliti dhisik , banjur lagi padha ditetepaké ing ayahan leladi iku , sawusé tetéla yèn tanpa cacad .
Mangkono uga somahé kudu kang kajèn , kang ora dhemen mitenah , bisa ngendhalèni dhiri sarta kena dipracaya ing samubarang kabèh .
Dhiaken iku kudu kang somahé siji sarta becik anggoné ngurus anak-anaké lan brayaté .
Amarga wong-wong kang becik anggoné leladi iku olèh kalungguhan kang becik , satemah sajroning pracaya marang Kristus Yésus bisa awèh paseksi kalawan kendel .
Kabèh iku daktulis marang kowé , sanadyan pangarep-arepku bisaa énggal niliki kowé .
Dadi , yèn ana kasèpku kowé bisa nyumurupi , kepriyé uripé wong kang dadi brayating Allah , yaiku pasamuwané Allah kang gesang , saka-pikukuh lan dhasaring kayektèn .
Satemené luhur wewadiné pangibadah kita iku , " Panjenengané kang wis ngatingal ngagem wujud manungsa wis kaleresaké marga déning Roh kang ngatingal marang para malaékat , kawartosaké ing antarané para bangsa ; kang dipracaya ana ing jagat , sinengkakaké sajroning kamulyan . "
Ananging ana pangandikané Roh kanthi cetha , yèn ing tembé bakal ana wong kang padha murtad banjur kèlu marang roh-roh panasaran lan piwulangé sétan-sétan
marga saka pambujuking para tukang ngapusi , kang swaraning batiné nganggo ecaping sétan-sétan mau ,
wong-wong iku nganakaké larangan jejodhoan , larangan mangan pangan kang dititahaké déning Allah , supaya dipangan kalawan saos sokur déning para wong kang pracaya lan kang wis wanuh marang kayektèn .
Awitdéné kabèh kang dititahaké déning Allah iku becik , lan siji baé ora ana kang haram , angger ditampani kanthi saos sokur ,
amarga kabèh iku wis kasucèkaké déning pangandikané Allah lan déning pandonga .
Sarana ngélingaké bab-bab iku marang sadulur-sadulur kita , kowé bakal dadi abdiné Kristus Yésus kang becik , kang kagulawenthah ing bab dhasar-dhasaring pracaya kita sarta ing bab piwulang kang becik kang wis kokanut nganti sapréné .
Nanging dohana dongèng-dongèng gugontuhoné wong nini-nini . Nggegulanga ing pangibadah .
Nggegulang kajasmanèn iku winates paédahé , nanging pangibadah iku maédahi tumrap samubarang kabèh , awit iku isi prajanji kanggo urip saiki lan ing tembé .
Tembung iki bener lan wajib ditampani kalawan temen-temen .
Iya iku sababé anggon kita padha rekasa lan mbudidaya kanthi ngetog kakuwatan , jalaran kita padha nduwèni pangarep-arep marang Allah kang gesang , kang dadi Pamartané wong kabèh , kususé para wong kang pracaya .
Iku kabèh wartakna lan wulangna .
Aja nganti ana wong kang ngrèmèhaké kowé , amarga kowé isih enom . Dadia tuladha tumrap para wong kang pracaya , ing bab tembung-tembungmu , tindak-tandukmu , katresnanmu , kasetyanmu tuwin ing kasucènmu .
Sabanjuré , nganti satekaku tegena anggonmu macakaké pérangan-péranganing Kitab Suci , sarta anggonmu mbangun lan memulang .
Aja nglirwakaké anggonmu migunakaké kanugrahan kang ana ing kowé , kang wis kaparingaké marang kowé sarana pameca lan sarana tumpangan-tanganing parepatané para pinituwa .
Kabèh iku mau gatèkna , uripa sajroning iku kabèh , supaya kemajuanmu tetéla marang wong kabèh .
Awasana awakmu dhéwé lan piwulangmu . Tegena anggonmu nindakaké iku kabèh , amarga sarana mangkono , kowé bakal mitulungi awakmu dhéwé lan wong kabèh kang padha ngrungokaké piwulangmu .
Wong kang wis tuwa aja koksrengeni , nanging élingna kayadéné marang bapa . Wong nom-noman padha élingna kayadéné sadulurmu ,
para wong wadon kang wis tuwa kayadéné ibu , para wong wadon kang isih enom kayadéné adhimu , kalawan ati kang resik .
Para randha kang tetep dadi randha lan uripé ijèn , iku padha ajènana .
Nanging randha kang duwé anak utawa putu , anak utawa putuné iku prayogané luwih dhisik padha sinau bekti marang kulawargané dhéwé lan males kabecikané wong-tuwané tuwin embahé , amarga iku kang dadi keparengé Allah .
Déné randha kang tetep dadi randha , kang uripé mung ijèn , iku pangarep-arepé marang Allah lan tansah nenuwun sarta ndedonga rina-wengi .
Nanging randha kang uripé nguja kasenengan , iku wis mati sajroning urip .
Sakèhé randha mau padha élingna bab-bab iki , supaya uripé tanpa cacad .
Déné menawa ana kang ora mikiraké sanak-saduluré , apamanèh brayaté , iku wis murtad lan luwih ala katimbang karo wong kang ora pracaya .
Randha kang kadhaftar iku kang umuré ora kurang saka sewidak taun , kang mung omah-omah sapisan
lan kabuktèn anggoné wis nindakaké panggawé becik , kayata : Nggulawenthah anak , dhemen awèh pamondhokan , ngwisuhi sikilé para Sadulur tunggal pracaya , nulungi wong kang uripé kesrakat , cekaké kang tansah mrelokaké nindakaké sarupaning panggawé becik .
Para randha kang luwih enom iku aja kokdhaftar , awit menawa kataman napsu birai kang njalari pisahé saka Kristus , banjur padha kepéngin omah-omah ,
satemah padha nyingkur kasetyané kang sekawit marang Panjenengané , iku padha nekakaké paukuman tumrap awaké dhéwé .
Sarta manèh , sarana mlebu-metu ing omahé wong , padha kulina kesèd-kesèdan , malah ora mung kesèd-kesèdan baé , nanging iya seneng nyatur lan nyampuri urusané wong liya sarta ngandhak-ngandhakaké prakara kang ora patut .
Awit saka iku karepku supaya randha-randha kang isih enom padha omah-omah manèh , padha duwé anak , nuntun brayaté sarta aja padha awèh dhadhakan marang mungsuh , kanggo ngala-ala jeneng kita .
Amarga wis ana sawatara randha kang kesasar nuruti Iblis .
Menawa ana wong kang pracaya , lanang utawa wadon , kang ing brayaté ana randha-randhané , wong iku mbiyantua para randha mau , supaya padha ora dadi sesanggané pasamuwan . Sarana mangkono , pasamuwan bisa mitulungi randha kang uripé ijèn .
Para pinituwa kang becik pangrèhé iku pantes diajèni tikel loro , luwih manèh kang kanthi tumemen anggoné khotbah lan memulang .
Sabab ing Kitab Suci ana pangandika mangkéné , " Sapi kang lagi dianggo nggiling aja dibrangus , " lan manèh , " Wong kang nyambut-gawé iku patut olèh pituwasé . "
Aja ngladèni pandakwa marang sawijining pinituwa , kajaba yèn ana seksiné loro utawa telu .
Wong-wong kang padha nglakoni dosa iku welèhna ing ngarepé wong kabèh , supaya wong-wong liyané uga padha wedi .
Ana ing ngarsané Allah lan Kristus Yésus sarta para malaékat pepilihané , aku weling kalawan temen-temen marang kowé : Gatèkna pituduh iki tanpa sangga-runggi lan tumindakmu ing samubarang ditanpa pilih kasih .
Aja kesusu numpangaké tangan marang wong lan aja nganti katut ing dosané wong liya . Jaganen resiking atimu dhéwé .
Aja mung ngombé banyu baé , nanging tambahana anggur sathithik , amarga wetengmu ringkih lan awakmu kerep lara .
Dosané wong sawatara iku wis cetha banget , kaya-kaya ndhisiki wong-wong mau menyang pangadilan , nanging dosané wong sawatara manèh lagi cetha mbésuk .
Samono uga panggawé becik iku énggal kasumurupan , lan yèn ora mangkono , panggawé iku tetep ora tansah kaaling-alingan .
Wong kabèh kang nyangga momotan marga anggoné dadi batur , iku nganggepa bendarané wus sapantesé nampa sakèhing pakurmatan , supaya asmané Allah lan piwulang kita aja dicamah .
Kab`eh iki wulangna lan pituturna .
Menawa ana wong kang mulangaké piwulang liya lan ora miturut pangandika kang bener -- yaiku pangandikané Gusti kita Yésus Kristus -- lan kang ora miturut piwulang kang laras karo paugeraning kamursidan kita ,
wong iku kaya ngerti-ngertia , nanging sejatiné ora ngerti apa-apa . Penyakité yaiku golèk-golèk prakara lan waton sulaya , kang njalari drengki , padudon , pitenah , sangga-runggi ,
regejegan ing antarané wong-wong kang pikirané ora waras manèh lan kang wis kélangan kayektèn , kang ngira yèn iku dadi sumbering kauntungan .
Pancèn menawa kamursidan iku dikanthèni ati kang marem , iku ngolèhaké kauntungan gedhé .
Sabab anggon kita teka ana ing donya ora kanthi nggawa apa-apa , lan kita uga ora bisa nggawa apa-apa , anggon kita ninggalaké donya mau .
Angger wis ana pangan lan sandhang , wis cukup .
Nanging wong kang kepéngin sugih padha tumiba ing panggodha lan kena ing kala-jiret sarta pepénginan warna-warna kang kothong lan gawé cilaka , kang ngèremaké manungsa marang bilai tuwin karusakan .
Awit oyoding sakèhing piala iku karem bandha , lan karana anggoné mburu dhuwit iku sawenèhing wong padha nyimpang saka pracaya sarta nyiksa awaké dhéwé sarana kasusahan warna-warna .
Nanging kowé , hé , manungsaning Allah , ngedohana iku kabèh , ngaraha marang kaadilan , kamursidan , pangandel , katresnan , kasabaran lan budi sarèh .
Nindakna tetandhingan kang becik ana ing gelangganging pangandel , nggayuha urip langgeng . Iya tumrap kang kaya mangkono iku anggonmu katimbalan sarta nglairaké sahadat kang bener , sineksènan déning wong akèh .
Ana ing ngarsané Allah kang maringi urip marang samubarang lan ana ing ngarsané Kristus Yésus kang wis paring paseksi kang bener ing ngarepé Pontius Pilatus , aku ngatag marang kowé :
Pepakon iki tetepana ditanpa cacad lan tanpa luput , nganti tumekané titimangsa Gusti kita Yésus Kristus ngatingal ,
yaiku ing titimangsa kang bakal katemtokaké déning Pangwaos tunggal lan kang dadi sumbering karahayon , Rajané para raja sarta Gustiné para gusti .
Iya mung Panjenengané iku kang kalis ing pati , kang ngedhaton ana ing pepadhang , kang tan kena cinelakan . Ora ana wong siji baé kang tau weruh Panjenengané , jalaran pancèn ora bisa ndeleng Panjenengané . Kagem Panjenengané iku kaurmatan lan pangwaos kang langgeng ! Amin .
Para wong sugih ing donya iki padha élingna , supaya aja padha gumunggung lan aja padha duwé pangarep-arep marang samubarang kang ora tetep kaanané , kayata kasugihan , nanging ngarep-arepa marang Allah , kang maringi kita samubarang kanthi lubèr , supaya padha kita rasakaké .
Padha élingna , supaya padha nglakoni panggawé becik , dadi sugih ing bab kabecikan , dhangan wèwèh lan ngedum-edum barang darbèké
sarta sarana mangkono padha ngumpulaké bandha kanggo pawitan kang becik , supaya ing tembé , padha olèh urip kang sanyata .
Hé , Timotius , apa kang wis kapitayakaké marang kowé iku reksanen . Guneman kang ngayawara lan ora suci sarta padudon kang asalé saka apa kang dianggep kawruh , iku singkirana .
Amarga ana wong sawatara kang mulangaké iku , lan sarana mangkono wis padha nyimpang saka pracayané . Sih-rahmat nunggila ing kowé !
Saka Paulus , rasulé Kristus Yésus kang awit saka karsaning Allah , supaya martakaké prasetya bab urip ana ing sajroné Kristus Yésus ,
marang Timotius , anakku kang kinasih : Palimirma , sih-rahmat lan tentrem-rahayu saka Allah Sang Rama lan Kristus Yésus , Gusti kita , anaa ing kowé .
Aku saos sokur marang Allah , kang dakladosi kalawan swaraning ati kang resik , kaya kang dilakoni déning para leluhurku . Sarta aku tansah ngélingi kowé sajroning panyuwunku rina-wengi .
Menawa aku kélingan anggonmu nètèsaké eluh , aku banjur kepéngin weruh kowé manèh , supaya atiku kapenuhan ing kabungahan .
Amarga aku kélingan marang pracayamu kang tulus-éklas , yaiku pracaya kang wiwitané dumunung ana ing embahmu-putri Lois lan ibumu Éunike lan aku yakin iku iya dumunung ana ing kowé .
Marga saka iku kowé dakélingaké supaya tetep gawé ngrembakané sih-peparingé Allah kang ana ing kowé sarana anggonmu wis katumpangan tanganku .
Sabab Allah maringi kita dudu roh kang njalari jirih , nanging roh kang nuwuhaké kakuwatan , katresnan lan katertiban .
Mulané aja isin nglairaké paseksi bab Gusti kita sarta aja isin marga saka aku , kang dadi wong ukuman marga saka Panjenengané , nanging mèlua nandhang sangsara kanggo Injilé kalawan kakuwataning Allah .
Panjenengané kang milujengaké kita lan nimbali kita kalawan timbalan kang suci , ora adhedhasar panggawé kita , nanging adhedhasar karsa lan sih-rahmaté piyambak , kang wus kaparingaké marang kita ana ing Kristus Yésus sadurungé wiwitaning jaman .
Lan saiki kawujudaké ana ing rawuhé Juru-wilujeng kita Yésus Kristus , kang lantaran Injil wus nyirnakaké pangwasaning pati sarta mbabaraké urip kang ora bisa rusak .
Iya kanggo Injil iki aku wis katetepaké dadi juru-warta , dadi rasul lan dadi guru .
Iya iku kang njalari kasangsaranku iki kabèh , nanging aku ora isin , sabab aku sumurup sapa kang dakpracaya sarta aku yakin yèn Panjenengané iku kwaos rumeksa marang apa kang wis dipitayakaké Panjenengané marang aku nganti tumeka dinané Gusti .
Samubarang kang wis kokrungu saka aku , iku antepana , dadia tuladha piwulang kang bener sarta lakonana sajroning pracaya lan katresnan ana ing Kristus Yésus .
Rajabrana kang éndah , kang wis dipitayakaké Panjenengané , déning Roh Suci , kang dedalem ana ing kita , iku reksanen .
Kowé wis padha sumurup , menawa wong-wong ing tlatah Asia-Cilik iku padha nyingkur aku ; kalebu Figelus lan Hérmogenès .
Muga Gusti karsa paring sih-rahmat marang Onésiforus sabrayat , kang wus bola-bali gawé senenging atiku . Wong iku ora isin niliki aku ana ing pakunjaran .
Nalika ana ing Roma , wis ngudi nggolèki aku lan iya wis bisa nemoni aku .
Muga Gusti karsa maringaké sih-rahmaté marang wong mau mbésuk ing dinané Gusti . Sapira anggoné leladi ana ing Éfesus , kowé luwih ngerti katimbang aku .
Mulané , hé anakku , disantosa marga saka sih-rahmat kang ana ing Kristus Yésus .
Apa kang wis kokrungu saka aku kang sineksènan déning wong akèh , iku pitayakna marang wong-wong kang padha kena dipracaya , kang uga bisa memulang wong liya .
Mèlua nandhang sangsara kayadéné prajurité Kristus Yésus kang utama .
Prajurit kang lagi perang iku ora mreduli marang prakara-prakara kang magepokan karo panguripané , supaya marga saka mangkono iku ndadèkaké senenging komandhané .
Wong kang mèlu tetandhingan iku anggoné bisa olèh makuthaning kamenangan mung menawa manut tatanan olah-raga .
Wong tani kang panyambut-gawéné kanthi rekasa iku kuduné kang wiwitan ngrasakaké wohing pagawéané .
Apa kang dakkandhakaké iku gatèkna , amarga Gusti bakal paring pangerti bab samubarang marang kowé .
Élinga : Yésus Kristus , kang wus kawungokaké saka antarané wong mati , kang dadi tedhaké Daud , miturut Injil kang dakwartakaké .
Iya marga saka martakaké Injil iku , aku nandhang sangsara , malah kablenggu kayadéné durjana , nanging pangandikané Allah ora bisa kablenggu .
Mulané , kalawan sabar aku nglakoni iku kabèh kanggo para pepilihané Allah , supaya wong-wong iku iya padha olèh karahayon ana ing Kristus Yésus kalawan kamulyan kang langgeng .
Iki tembung kang bener , " Menawa kita ndhèrèk Panjenengané ana ing sédané , kita iya ndhèrèk Panjenengané ana ing wunguné .
Menawa kita tegen , kita iya bakal ndhèrèk ngerèh bareng karo Panjenengané . Menawa kita nyélaki Panjenengané , kita iya bakal disélaki Panjenengané .
Menawa kita ora setya , Panjenengané tetep setya , awit Panjenengané ora bisa nyélaki sarirané piyambak . "
Wong-wong padha élingna lan pituturana ing bab iku kabèh kalawan temenan ana ing ngarsané Allah , supaya aja padha mbulet tembungé , amarga iku ora ana gunané babar pisan , malah ngisruhaké kang padha ngrungokaké .
Udinen , supaya kowé pantes ana ing ngarsané Allah anggonmu dadi abdi kang ora usah isin , kang ngundhangaké pangandikaning kayektèn kalawan terus terang .
Nanging singkirana tetembungan kang ngayawara lan panyenyamah kang mung nambahi duraka .
Tembungé wong-wong kang mangkono iku sumebar kaya lelara kangker . Himénéus lan Filétus iku panunggalané wong-wong iku ,
kang wis nyimpang saka kayektèn sarana anggoné mulangaké yèn patangèn kita wis kelakon , sarta marga saka iku banjur gawé rusaking pracayané wong sawatara .
Nanging tetales kang dipasang déning Allah iku santosa lan nganggo tenger tulisan , surasané , " Gusti nguningani sapa kang dadi kagungané , " lan " Saben wong kang nyebut asmané Pangéran iku supaya ninggal pialané . "
Ing sajroning omah gedhé iku kang tinemu ora mung prabot emas lan pérak , nanging uga barang-barang kang kagawé saka kayu lan lemah ; kang kawitan iku kapigunakaké kanggo kapreluan kang luhur , déné kang pungkasan iku kanggo kapreluan kang kurang luhur .
Menawa wong nucèkaké awaké saka piala , iku bakal dadi praboting omah kang mulya , iku disucèkaké , dianggep pantes tumrap kang duwé lan dicawisaké kanggo sadhénggah pakaryan kang becik .
Mulané ngedohana hawa-napsuné wong anom , ngudia kaadilan , kasetyan , katresnan lan tentrem-rahayu bebarengan karo wong-wong kang padha nyebut Pangéran kalawan ati kang tulus .
Sakèhing prakara kang diothak-athik , kang tanpa budi lan kang ora pantes iku singkirana . Kowé sumurup , yèn prakara-prakara iku nuwuhaké dredah .
Mangka abdiné Gusti iku ora kena cecongkrahan , nanging kudu sumanak marang wong kabèh . Kudu bisa mulang , sabar ,
lan kalawan alus bisa nuntun wong kang seneng nglawan , sabab mbokmenawa Gusti maringi wewengan marang wong-wong mau bisa mratobat , sarta nuntun wong-wong mau nganti padha wanuh marang kayektèn ;
lan sarana mangkono , banjur padha éling manèh , marga wis uwal saka kala-jireting Iblis , kang wis ngendhalèni wong-wong iku nindakna kekarepané .
Sumurupa , yèn ing dina-dina pungkasan bakal ana mangsa kang rekasa .
Wong bakal padha mung mikir awaké dhéwé lan karem bandha . Bakal padha umuk lan gumunggung , bakal dadi tukang mitenah , bakal wani karo wong tuwa sarta ora ngerti ngaturaké panuwun , ora mreduli marang agama ,
ora ngerti olah-tresna , ora gelem rukun , seneng ngala-ala wong , ora bisa ngendhalèni dhiri , galak , ora seneng kang becik ,
seneng cidra , ora mulur nalaré , kumenthus , luwih seneng nuruti hawa-napsuné katimbang nurut marang Allah .
Anggoné padha nindakaké pangibadah mung cara lair baé , nanging sajatiné padha nyélaki sawabé , wong-wong iku dohana !
Sabab ing antarané wong-wong iku ana kang padha nylimpet lumebu ing omahé wong liya lan mbebujuk wong-wong wadon kang ringkih kang kabotan dosa sarta kawengku déning hawa-napsu rupa-rupa ,
kang sanadyan kepéngin tansah kawulang , nanging ora tau bisa sumurup marang kayektèn .
Padha kaya Yanès lan Yambrès anggoné padha nglawan Musa , mangkono uga wong-wong mau padha nglawan kayektèn . Pikirané bobrok lan pracayané ora sembada .
Nanging wong-wong iku wis mesthi ora bakal luwih maju , amarga kayadéné Yanès lan Yambrès , bodhoné iku bakal konangan déning wong kabèh .
Nanging kowé wis nampa lan nindakaké piwulangku , caraku urip , panemuku , pracayaku , kasabaranku , katresnanku lan katemenanku .
Kowé wis mèlu tampa panganiaya lan nandhang sangsara kaya kang wis dakrasakaké ing Antiokhia lan ing Ikonium sarta ing Listra . Sakèhing panganiaya iku daklakoni lan Gusti wis ngluwari aku saka iku kabèh .
Pancèn saben wong kang nedya urip kalawan nindakaké pangibadah ing sajroné Kristus Yésus , iku bakal tampa panganiaya .
Déné wong ala lan culika iku alané bakal saya ndadra , padha nasaraké lan disasaraké .
Nanging kowé ngantepana kayektèn kang wis koktampa lan kokyakini , kalawan tansah éling marang wong kang wis mulangaké iku marang kowé .
Élinga uga , yèn wiwit cilik kowé wis wanuh Kitab Suci , kang bisa ngolèhaké kawicaksanan marang kowé lan nuntun kowé marang karahayon marga saka pracaya marang Kristus Yésus .
Sakèhing tulisan ing Kitab Suci iku kawangsitaké déning Allah lan migunani kanggo memulang , kanggo melèhaké kaluputan , kanggo mbangun kelakuan tuwin kanggo nggulawenthah wong sajroning kayektèn .
Marga saka mangkono saben wong kagungané Allah iku disamektani kanggo nindakaké sakèhing panggawé becik .
Ana ing ngarsané Allah lan Kristus Yésus kang bakal ngadili wong kang urip lan kang mati , aku pitutur marang kowé ing satemené , demi rawuhé sarta demi Kratoné .
Kowé nggelarna pangandika , samektaa ing waktu kang becik utawa kang ora becik , nuduhna apa kang salah , ngélingna lan mituturana kalawan sakèhing kasabaran lan piwulang .
Amarga bakal tumeka ing waktuné , wong bakal ora bisa nampani manèh piwulang kang becik , nanging bakal padha ngumpulaké guru-guru kang dikarepaké kanggo maremaké pepénginaning kupingé .
Bakal padha ngingeraké kupingé saka kayektèn lan ngrungokaké dongèng .
Nanging kowé , dibisa ngemudhèni awakmu ing sajroning samubarang kabèh , disabar sajroning nandhang sangsara , nindakna pagawéané juru-warta Injil , lan nglakonana kuwajibaning leladi !
Mungguh aku iki , getihku wis wiwit kaesokaké minangka pisungsung lan ajalku wis cedhak .
Aku wis mungkasi tetandhingan kang utama , aku wis tekan garis wekasan , aku wis ngantepi ing pracaya .
Saiki aku wis cinawisan makuthaning kayektèn , kang bakal kaparingaké marang aku déning Gusti , Hakim kang adil , ing titi-mangsané ; nanging ora mung kanggo aku baé , malah uga kanggo sakèhing wong kang padha cecengklungen marang rawuhé .
Udinen supaya kowé énggal bisa nemoni aku ,
Démas wis ninggal aku awit kepéncut marang donya iki , lan wis mangkat menyang Tésalonika . Krèskès wis lunga menyang Galatia lan Titus menyang Dalmatia .
Mung Lukas kang isih nunggal karo aku . Markus pethuken lan ajaken mréné , awit anggoné leladi migunani aku .
Tikhikus wis dakkongkon menyang Éfesus .
Yèn kowé mréné , jubah kang daktinggal ana ing Troas ing omahé Karpus iku cangkingen lan uga buku-bukuku , sing prelu dhéwé buku kang digawé saka walulang .
Alèksander tukang tembaga iku , wis nindakaké piala akèh marang aku . Iku bakal diwales déning Gusti miturut panggawéné .
Kowé uga sing waspada marang wong iku , awit banget anggoné nglawan piwulang kita .
Nalika aku ngaturaké panjawab ing pengadilanku kang kapisan , ora ana wong siji-sijia kang mbe'lani aku , kabèh padha ninggal aku -- bab iku muga aja ditempuhaké marang wong-wong mau --
nanging Gusti wis ngamping-ampingi aku lan nyantosakaké aku , supaya lantaran aku , Injil kaundhangaké wutuh lan sakèhing wong dudu Yahudi padha ngrungokaké ! Sarana mangkono , aku luwar saka cangkemé singa .
Gusti bakal ngluwari aku saka sarupaning panggawé ala . Panjenengané bakal milujengaké aku , nganti aku lumebu Kratoné ing swarga . Kaluhuran kagema Panjenengané ing salawas-lawasé ! Amin .
Salam marang Priska lan Akwila lan marang brayaté Onésiforus .
Érastus kari ana ing Korintus lan Trofimus daktinggal lara ana ing Milétus .
Udinen anggonmu mréné sadurungé mangsa bedhidhing . Salam saka Ébulus lan Pudès sarta Linus lan Klaudia apadéné saka sadulur kabèh .
Gusti mugi nunggil ing rohmu . Sih-rahmaté nunggila ing kowé !
Saka Paulus , abdining Allah lan rasulé Yésus Kristus , kanggo ngrumati pracayaning para pepilihané Allah sarta kawruh ing bab kayektèn , kaya kang kababar ing pangibadah kita ,
kadhasaran pangarep-arep marang urip langgeng kang sadurungé wiwitaning jaman wis kaprasetyakaké déning Allah kang ora cidra .
Ing waktu kang kinersakaké , Panjenengané wis medhar pangandika ana ing pangundhanging Injil , kang wis kapitayakaké marang aku cundhuk karo dhawuhing Allah , Pamarta kita .
Marang Titus , anakku kang satuhu awit saka tunggal pracaya : Sih-rahmat lan tentrem-rahayu saka Allah Sang Rama lan Kristus Yésus , Pamarta kita , anaa ing kowé .
Kowé daktinggal ana ing Kréta , supaya mranata apa kang isih prelu ditata sarta supaya ngangkat pinituwa-pinituwa ana ing saben kutha , kaya kang wis dakwelingaké marang kowé ,
yaiku para wong kang tanpa cacad , kang somahé siji , kang anak-anaké padha pracaya lan ora didakwa marga uripé ora pantes tuwin ora tumata .
Amarga pamomonging pasamuwan iku dadi juru-pranatané padalemaning Allah , mulané kudu tanpa cacad , ora gumunggung , ora gampang nepsu , ora seneng endem-endeman , ora brangasan , ora srakah ,
nanging seneng awèh pamondhokan , seneng marang kang becik , wicaksana , adil , salèh , bisa ngendhalèni dhiri
sarta ngantepi pitembungan kang bener , kang cundhuk karo piwulang kang sanyata , supaya bisa mituturi wong adhedhasar piwulang iku tuwin bisa ngyakinaké wong kang padha nglawan .
Amarga wis akèh wong kang uripé padha ora tumata , luwih manèh saka panunggalané wong kang ngugemi pranatan tetak ; iku padha nasaraké wong nganggo tembung-tembung ngayawara .
Wong-wong kang kaya mangkono iku kudu dibungkem , awit iku gawé kisruhing brayat akèh kalawan piwulangé kang ora patut , supaya olèh kauntungan kang nistha .
Ana panunggalané wong-wong iku , yaiku nabiné dhéwé , iku tau kandha mangkéné , " Dhasar wong Kréta iku tukang goroh , kéwan galak lan wong dremba kang kesèd . "
Paseksi mangkono iku bener . Awit saka iku welèhna kang banget , supaya pracayané dadi pulih ,
sarta aja manèh-manèh nggatèkaké marang dongèng-dongèng Yahudi lan angger-anggering manungsa kang nyingkur kayektèn .
Tumrap wong kang suci , samubarang kabèh iku resik , nanging tumrap wong kang najis lan kang ora pracaya , ora ana barang siji baé kang resik , awit pikirané lan osiking atiné najis .
Wong-wong iku ngakuné padha wanuh marang Allah , nanging kalawan tingkah-lakuné , padha nyélaki Panjenengané . Padha njemberi lan murang sarak sarta ora bisa nindakaké samubarang kang becik .
Nanging kowé , wartakna apa kang cundhuk karo piwulang kang satuhu .
Para wong lanang kang wis tuwa supaya padha urip kajèn , prasaja , wicaksana sarta mantep ing pracaya , ing katresnan lan katemenan .
Mangkono uga para wong wadon kang wis tuwa , iku padha mujudna anggoné dadi wong ngibadah , aja mitenah , aja karem ngombé anggur , nanging bisa memulang prakara-prakara kang becik ,
lan sarana mangkono bisa merdi wong-wong wadon kang isih enom , supaya padha tresna marang kang lanang tuwin marang anak-anaké ,
urip kalawan wicaksana lan suci , sregep mranata balé-omahé , becik atiné sarta sumuyud marang kang lanang , supaya pangandikané Allah aja nganti dicecamah .
Mangkono uga para wong nom-noman , padha pituturana , supaya padha bisa ngendhalèni awaké dhéwé ing sadhéngah prakara ,
lan kowé dhéwé dadia tuladha ing bab nindakaké panggawé becik . Anggonmu memulang dikalawan jujur sarta tumemen ,
tetembunganmu disatuhu lan tanpa cacad , satemah wong kang nglawan padha dadi wirang , amarga ora ana prakara-prakara ora becik kang kena kanggo ngala-ala kita .
Para abdi padha pituturana supaya sumuyud marang bendarané tumrap sadhéngah prakara , lan padha gawéa senenging atiné lan aja mbantah ,
aja clemer , nanging tansah nélakna anggonmu temen lan setya , supaya marga saka mangkono tumrap ing sadhéngah prakara , padha ngluhuraké piwulangé Allah , Pamarta kita .
Awitdéné sih-rahmaté Allah kang nylametaké manungsa kabèh iku wis kababar .
Iku merdi marang kita , supaya kita ninggal pamblasar lan pepénginan kadonyan sarta supaya kita urip kalawan wicaksana , adil tuwin ngabekti ana ing donya samengko iki ,
kalawan nganti-anti kaleksananing pangarep-arep kita kang kalubèran berkah karahayon lan ngatingalaké kamulyaning Allah kang mahaagung sarta Pamarta kita Yésus Kristus ,
kang wis masrahaké sarirané kanggo kita , supaya ngluwari kita saka sakèhing piala sarta nucèkaké kagem Panjenengané , umat kagungané piyambak , kang taberi ing panggawé becik .
Iku mau kabèh kandhakna , wong-wong padha pituturana lan welèhna kalawan prabawamu ing sakatogé . Aja nganti ana wong kang ngrèmèhaké kowé .
Wong-wong padha élingna , supaya padha sumuyud marang pamaréntah lan para kang ngasta pangwasa , mbangun-turuta sarta padha cumadhang marang sadhéngah panggawé becik .
Aja padha nyenyamah , aja padha regejegan , nanging padha disumanak lan dialus ing budi marang sadhéngah wong .
Amarga ing mauné urip kita iya padha tanpa budi : wangkal , nasar , kawengku ing hawa-napsu rupa-rupa lan kanikmatan kadonyan , urip ing sajroning piala lan drengki , rusuh , sengit-sinengitan .
Nanging bareng kamirahaning Allah , Pamarta kita , wis kababar , sarta katresnané marang manungsa ,
ing waktu iku Panjenengané nylametaké kita , ora marga saka panggawé becik kang wis kita lakoni , nanging marga saka sih-rahmaté sarana padusan-lair-manèh lan marga kaanyaraké déning Roh Suci ,
kang wis kaparingaké marang kita déning Yésus Kristus , Pamarta kita ,
supaya kita , kang wis kabeneraké déning sih-rahmaté , padha wenang nampani urip langgeng , cundhuk karo pangarep-arep kita .
Iki tembung kang satuhu lan karepku supaya kowé kanthi yakin luwih ngantepaké , supaya wong-wong kang wis padha pracaya marang Allah , padha ngudi kanthi temen-temen nglakoni panggawé becik . Iku kang prayoga lan migunani tumrap manungsa .
Nanging singkirana bebantahan kang ora teges , prakara sarasilah , apadéné padudon lan regejegan bab angger-anggering Torèt , amarga kabèh iku ora ana gunané sarta muspra .
Wong kang njalari crah , menawa wis kokpituturi pisan , pindho , iku adohana .
Kowé mangerti , yèn wong kang kaya mangkono iku nasar temenan lan ngukum awaké dhéwé kalawan dosané .
Sawisé aku kongkonan Artémas utawa Tikhikus mréné nemoni kowé , udinen bisané kowé nemoni aku ana ing Nikopolis , awit wis dakniyati arep manggon ana ing kono sasuwéné mangsa bedhidhing iki .
Zénas ahli Torèt lan Apolos , padha tulungana sacukupé , supaya lakuné aja nganti kekurangan sawiji apa .
Sarta wong-wong kita cikbèn padha sinau nglakoni pagawéan kang migunani , supaya bisa nyukupi kabutuhaning urip kang baku , amrih uripé aja nganti tanpa guna .
Wong kabèh kang bebarengan karo aku padha kirim salam . Salamku marang wong-wong kang padha tresna marang aku kabèh sajroning pracaya . Sih-rahmat muga nunggila ing kowé kabèh !
Saka Paulus , wong ukuman marga saka Kristus Yésus , lan saka Timotius sadulur kita tunggal pracaya marang Filémon kang kinasih , kancaku tunggal gawé ,
lan marang Apfia , sadulurku wadon tunggal pangandel , sarta marang Arkhipus , kanca kita sapagawéan , tuwin marang pasamuwan kang ana ing omahmu .
Sih-rahmat lan tentrem-rahayu saka Allah Rama kita lan saka Yésus Kristus , anaa ing kowé kabèh .
Aku saos sokur marang Allahku , samangsa aku ngèlingi kowé sajroné pandongaku ,
sabab aku wis krungu bab katresnanmu marang para suci lan bab pracayamu marang Gusti Yésus .
Lan aku ndongakaké , supaya anggonmu tunggal pracaya iku mèlu mbangun kawruh prakara-prakara kang utama ana ing antara kita kagem Kristus .
Saka katresnanmu , aku wis nampa kabungahan gedhé lan pambombong marga kowé wus nglipur atiné para suci , Sadulurku !
Marga saka iku , sanadyan ana sajroning patunggilané Kristus , aku bisa baé awèh préntah marang kowé bab apa kang wajib koklakoni ,
éwasamono ngèlingi katresnanmu iku , luwih prayoga yèn aku duwé panjaluk marang kowé mangkéné : Aku Paulus kang wus tuwa , luwih-luwih saiki kinunjara marga saka Kristus Yésus ,
duwé panjaluk marang kowé , bab anakku kang daktemu nalika aku ana ing sajroné pakunjaran , yaiku Onésimus .
Biyèn , wong iku pancèn ora migunani marang kowé , nanging saiki maédahi banget marang kowé , samono uga marang aku .
Wong mau , kang dadi woding atiku , dak kongkon bali mèlu kowé .
Sanyatané , mauné arep dakendheg ana ing pakunjaran , minangka sesulihmu ngladèni aku sajroné dikunjara marga saka Injil ,
nanging tanpa palilahmu , aku ora wani tumindak apa-apa , supaya prakara kang becik iku aja nganti kok tindakaké kaya-kaya kanthi kapeksa , nanging kanthi lega-lila .
Sabab , mbokmenawa sarana patrap mangkono iku wong mau kapisahaké saka kowé kanggo sawatara mangsa , supaya kowé bisa mengku ing salawasé ,
ora kaya batur manèh , nanging luwih saka iku , yaiku kayadéné sadulur tunggal pracaya kang kinasih . Kanggoné aku , pancèn iya wus mangkono iku , saya manèh tumrap kowé , dadia cara kamanungsan semono uga ana ing Gusti .
Yèn aku kokanggep kanca tunggal pracaya , wong iku iya tampanana kaya anggonmu nampani aku dhéwé .
Déné yèn wong mau wis gawé rugimu , utawa utang marang kowé , aku kang bakal nanggung --
aku Paulus , kang nanggung kanthi tulisaning tanganku iki : Aku kang bakal nglunasi . Beciké aku aja nganti ngucap , " Menawa kowé uga utang marang aku " , yaiku awakmu dhéwé .
Sadulurku , muga-muga kowé migunanana tumrap aku ana ing Gusti : Lipuren atiku ana ing Kristus .
Kanthi ngugemi ing pambangun-turutmu , layang iki daktulis kanggo kowé . Aku mangerti yèn kowé bakal tumindak ngluwihi panjalukku .
Kajaba saka iku , aku uga cawisana pamondhokan , marga saka pandongamu , aku duwé pangarep-arep yèn aku bakal bisa bali manèh .
Salam marang kowé saka Épafras , kancaku sapakunjaran marga saka Kristus Yésus ,
lan saka Markus , Aristarkhus , Démas lan Lukas padha kancaku sapagawéan .
Sih-rahmaté Gusti Yésus Kristus nunggila ing rohmu !
Sawusé ing jaman biyèn Allah ngandika marang para leluhur kita nganti marambah-rambah sarta kalawan patrap mawarna-warna lantaran para nabi ,
ing jaman pungkasan iki Panjenengané wis ngandika marang kita lantaran Kang Putra , kang wis katetepaké dadi ahli-warisé samubarang kabèh ; lan iya lantaran Panjenengané , Allah wis nitahaké jagat raya .
Panjenengané dadi cahya kamulyané Allah sarta gambar kawontenaning Allah ing sanyatané lan nyanggi samubarang kabèh sarana sabdané kang kebak pangwaos . Sawisé rampung anggoné mbirat dosa , Panjenengané lenggah ing satengené Kang Mahaagung ana ing ngaluhur ;
ngungkuli sakèhé malaékat , padha kaya pinunjuling asmané kang wis kaparingaké marang Panjenengané kang luwih unggul katimbang asmané para malaékat mau .
Awit sapa ta panunggalané para malaékat kang tau dingandikani mangkéné , " Sira iku Putraningsun ! Sira wis sunputrakaké ing dina iki ? " sarta " Ingsun bakal dadi Ramané , lan Panjenengané bakal dadi Putraningsun ? "
Apamanèh nalika Panjenengané maringaké Ingkang Putra Pambajeng marang jagat , Panjenengané ngandika , " Sakèhé malaékating Allah kudu nyembah Panjenengané . "
Tumrap para malaékat Panjenengané ngandika , " Kang ndadèkaké para malaékaté dadi prahara sarta para abdiné dadi geni kang ngalad-alad . "
Nanging tumrap Kang Putra , " Dhuh , Allah , dhampar Paduka punika langgeng salaminipun , lantaran kaprabon Paduka punika lantaraning kayektosan . "
" Paduka punika tresna dhateng kaadilan saha sengit dhateng duraka , pramila , dhuh Allah , Allah Paduka sampun njebadi Paduka mawi lisahing kabingahan , nglangkungi para mitra Paduka . "
Lan manèh , " Dhuh Gusti , wiwitanipun Paduka ingkang nalesi bumi , saha langit punika yasanipun asta Paduka .
Sadaya punika badhé sirna , nanging Paduka tetep langgeng sarta sadaya punika badhé sami lungset kados panganggé ;
saha badhé Paduka gulung kados jubah , saha sami badhé kasantunan kados panganggé , nanging Paduka punika lestantun sami , sarta taun-taun Paduka badhé tanpa wates . "
Sapa panunggalané para malaékat kang naté dingandikani mangkéné , " Lungguha ana ing tengeningsun , nganti mungsuh-mungsuhira padha sundadèkaké ancik-anciking tlapakanira ? "
Kabèh iku mau apa ora padha dadi roh kang ngladèni , kang kautus leladi marang wong-wong kang bakal marisi karahayon ?
Mulané kita kudu luwih teliti anggon kita nggatèkaké apa kang wis kita rungu , supaya kita ora kéntir ilining banyu .
Sabab menawa pangandika kang kadhawuhaké lantaran para malaékat iku tetep tumindak , sarta sarupané panerak lan pambangkang iku tampa piwales kang murwat ,
kepriyé anggon kita bakal oncat , menawa kita nglirwakaké karahayon kang samono gedhéné , kang wiwitané kaundhangaké déning Gusti sarta kaantepaké marang kita déning kang padha ngrungokaké ?
Déné Allah ngekahaké paseksiné kanthi tandha-tandha lan mukjijat-mukjijat sarta pangwaos warna-warna apadéné peparing Roh Suci , kang diparingaké manut sakarsané .
Jalaran Panjenengané ora nelukaké jagating jaman tembé , kang lagi kita rembug iki , marang para malaékat .
Ana wong kang nglairaké paseksi , mangkéné , " Manungsa punika punapa ta , déné ngantos Paduka èngeti , utawi anaking manungsa , déné ngantos Paduka gatosaken ?
Kanggé sawatawis wekdal sampun Paduka dadosaken langkung asor sakedhik tinimbang kaliyan para malaékat , saha sampun Paduka makuthani kaluhuran tuwin kaurmatan ,
samukawis sampun Paduka telukaken ing sangandhaping tlapakanipun . " Amarga sajroning nelukaké samubarang marang Panjenengané , ora ana siji baé kang kliwatan , kang ora teluk marang Panjenengané . Éwadéné ing samengko kita padha durung weruh samubarang kabèh wis ditelukaké marang Panjenengané .
Nanging , kang padha kita sumurupi yaiku Yésus kang sawatara mangsa didadèkaké luwih asor sathithik tinimbang karo para malaékat , kang jalaran nglampahi sangsara séda , banjur kaparingan makutha kamulyan lan kaurmatan , supaya marga saka sih-rahmaté Allah , Panjenengané nglampahi séda iku kanggo manungsa kabèh .
Jalaran pancèn wis sapantesé Allah -- kang kagem Panjenengané sarta déning Panjenengané samubarang kabèh iku dititahaké , yaiku Allah kang nuntun wong akèh marang kamulyan , uga nyampurnakaké Pangarep kang ngirid wong-wong iku marang karahayon , sarana nandhang sangsara .
Jalaran Panjenengané kang nucèkaké , sarta para kang padha kasucèkaké iku asalé saka Siji ; mulané Panjenengané iya ora lingsem nyebut sadulur marang wong-wong iku ,
Pangandikané , " Kawula badhé martosaken asma Paduka dhateng para sadhèrèk Kawula , saha Kawula badhé ngidungaken pangalembana dhumateng Paduka wonten ing satengahing pasamuwan . "
Sarta manèh , " Aku bakal pracaya marang Panjenengané , " lan manèh , " Satemené , lah iki Aku sarta para putra kang wis diparingaké déning Allah marang Aku . "
Kang iku sarèhné para putra iku iya para anaking getih lan daging , mulané Panjenengané banjur dadi padha karo para putra mau lan kadunungan kaanan mangkono , supaya marga saka sédané , Panjenengané nyirnakaké Iblis kang ngwasani pati ;
kanthi patrap mangkono , Panjenengané ngluwari wong-wong , kang sajegé urip padha kawengku ing pangawulan marga saka wediné marang pati .
Awit satemené dudu para malaékat kang dipenggalihaké déning Panjenengané , nanging trahé Abraham kang dipenggalihaké .
Mulané , ing bab apa baé Panjenengané kudu dipadhakaké karo para sadhèrèké , supaya jumeneng Imam Agung kang welasan sarta setya marang Allah , minangka panebus tumrap dosa-dosané umat .
Awit , sarèhné Panjenengané piyambak wis nandhang sangsara marga saka kagodha , dadi Panjenengané saged mitulungi wong kang padha kena ing panggodha .
Mulané , para Sadulur kang suci , kang padha olèh pandumaning timbalan kaswargan , padha nggatèkna marang Yésus , Rasul sarta Imam Agung kang kita akoni ,
kang setya marang Panjenengané kang wis njumenengaké , kayadéné Musa uga setya ing padalemané Allah kabèh .
Jalaran Panjenengané sembada kaparingan kamulyan kang ngluwihi Musa , padha kayadéné kang gawé omah luwih kajèn katimbang omah yeyasané .
Amarga saben omah digawé déning ahliné gawé omah ; nanging ahli kang yasa samubarang kabèh iku Allah .
Musa pancèn tumemen anggoné dadi pelados ana ing padalemané Allah sakwewengkoné kabèh , dadi pelados , supaya paring paseksi mungguh apa kang ing tembé bakal dingandikakaké ,
nanging Kristus kang jumeneng Putra iku mengku tanggel jawab kanthi setya tumrap padalemané ; sarta padalemané iku kita , angger kita padha kukuh ing pracaya sarta ing pangarep-arep kang kita gung-gungaké nganti tumeka ing wekasan .
Jalaran saka iku , kaya kang kapangandikakaké déning Roh Suci , " Ing dina iki , menawa sira padha krungu swantené ,
aja padha mangkotaké atinira , kaya nalika padha mbaléla , ing jaman panyoba ana ing pasamunan ,
ing kono para leluhurira padha nyoba marang Ingsun , sarana ndadar Ingsun , sanadyan padha weruh pakaryan-pakaryaningsun , lawasé patang puluh taun .
Iya iku sababé Ingsun duka marang wong-wong iku sarta ngandika : Wong-wong iku tansah nasar atiné , sarta padha ora nyumurupi marginingsun ,
temahan Ingsun supaos sajroning dukaningsun : Wong-wong iku ora bakal padha mlebu ing papan paleremaningsun . "
Para Sadulur , padha diwaspada , supaya ing antaramu aja ana kang kadunungan ati ala sarta ora pracaya satemah murtad saka Allah kang gesang .
Nanging padha éling-ingélingna ing sadina-dina sajroné isih bisa diarani " dina iki " , supaya panunggalanmu aja ana kang dadi wangkot atiné , marga saka pamblithuking dosa .
Jalaran kita wis padha olèh panduman ana ing Kristus , angger kita padha ngukuhi ing keyakinaning pracaya kita kang wiwitan , nganti tumeka ing wekasan .
Nalika kapangandikakaké , " Ing dina iki , menawa sira krungu swantené , aja padha mangkotaké atinira , kaya nalika padha mbaléla . "
Sapa ta kang memungu dukaning Allah , sanadyan padha krungu swantené ? Apa iku dudu wong-wong kang padha metu saka Mesir kairid déning Musa ?
Sarta sapa kang dibendoni déning Panjenengané lawasé patang puluh taun ? Apa dudu wong-wong kang padha nglakoni dosa sarta kang jisimé padha pating glimpang ana ing pasamunan ?
Sapa kang wis disupaosi yèn bakal ora padha lumebu ing papan paleremané ? Apa dudu wong-wong kang padha ora mbangun-turut iku ?
Dadiné kita padha sumurup , menawa wong-wong iku padha ora bisa lumebu amarga padha ora pracaya .
Marga saka iku , payo padha diwaspada , supaya aja nganti ana wong ing antaramu kang kaanggep kèri , sanadyan prasetya bab lumebu ing paleremaning Panjenengané isih tumindak .
Amarga kita uga padha kawartanan kabar kabungahan , padha kaya wong-wong iku , nanging pangandika kang kawartakaké iku tanpa guna tumrap wong-wong mau , jalaran ora tinunggilaké ing pracaya karo wong-wong kang padha ngrungokaké .
Awit , kita kang padha pracaya , bakal lumebu ing papan palereman , kaya kang kapangandikakaké déning Panjenengané , " Temahan Ingsun supaos sajroning dukaningsun : Wong-wong iku mesthi padha ora bakal lumebu ing papan paleremaningsun . " Sanadyan pakaryané wis rampung wiwit jagat tinalesan .
Amarga bab dina kapitu iku wis tau ana pangandika mangkéné , " Lan ing dina kapitu Allah kèndel saka pakaryané kabèh . "
Ing pangandika iku , kita maca , " Wong-wong iku bakal ora lumebu ing papan paleremaningsun . "
Dadi , wus cetha menawa ana sawatara wong kang bakal lumebu ing papan palereman iku , déné wong-wong kang wis luwih dhisik diwartani kabar kabungahan iku ora lumebu , amarga ora padha mbangun-turut .
Mulané , Panjenengané nemtokaké dina manèh , yaiku " dina iki " , nalika Panjenengané ngandika lantaran Daud suwé sawisé iku , kaya kang wis kasebut ing ngarep mau , " Ing dina iki , menawa sira padha krungu swantené , aja padha mangkotaké atinira ! "
Jalaran , saupama Yosua wis nglebokaké wong-wong iku ing papan palereman , mesthi sawisé mangkono Allah ora bakal ngandikakaké dina liyané manèh .
Dadi isih ana dina palereman , dina kapitu kanggo umaté Allah .
Awit sapa kang wis lumebu ing papan paleremané Allah , wong iku dhéwé wis lèrèn saka sakèhing pagawéané , padha kaya Allah anggoné kèndel saka pakaryané .
Mulané luwih becik kita mbudi-daya lumebu ing palereman iku , supaya aja nganti ana kang tiba amarga nuladha marang pambaléla kang kaya mangkono .
Sabab pangandikané Allah iku gesang lan kiyat sarta luwih landhep tinimbang sakèhing pedhang kang landhep kiwa-tengen . Nunjem jero nganti misahaké nyawa lan roh , ros-rosan lan sungsum ; bisa ngadili pikiran sarta pangangen-angening ati kita .
Ora ana titah siji baé kang sinamar ana ing ngarsané , jalaran samubarang kabèh katon ngeblak lan binuka ana ing ngarsaning paningalé , kang mundhut supaya kita padha ngaturaké tanggung jawab kita .
Sarèhné kita padha duwé Imam Agung Pinunjul , kang wus sumengka nratas sakèhing langit , yaiku Yésus , Putraning Allah , mulané kita padha ngantepana sahadat kita .
Awit Imam Agung kita iku dudu imam agung kang ora bisa ngrasakaké sakèhing kaapesan kita . Nanging malah kang padha karo kita , Panjenengané wis ngalami kagodha nanging ora damel dosa .
Kang iku payo padha sowan kalawan tatag marang dhamparing sih-rahmat , supaya kita olèh palimirma sarta nemu sih-rahmat kang njalari kita kapitulungan ing waktuné .
Awitdéné saben imam agung , kang kapiji saka ing antarané manungsa , iku katetepaké kanggo manungsa minangka pantaraning manungsa karo Allah , supaya nyaosaké pisungsung sarta kurban karana dosa .
Panjenengané kudu saged tumut ngraosaké kaanané para wong kang ora ngerti lan kang kesasar , amarga panjenengané piyambak uga kebak ing kaapesan ,
kang ngudokaké saos kurban panebusing dosa , ora mung kanggo para umat , nanging uga kagem panjenengané piyambak .
Sarta ora ana wong kang nggunakaké kaurmatan iku kanggo awaké dhéwé , nanging katimbalan déning Allah kaya kang wis kelakon tumrap Harun .
Mangkono uga Kristus ora mulyakaké sarirané piyambak sarana jumeneng Imam Agung , nanging kamulyakaké déning Panjenengané kang ngandikani , " Sira iku Putraningsun ! Sira wis Sunputrakaké ing dina iki , "
iya kaya pangandikané Allah ing ayat liyané manèh , " Sira iku dadi Imam kanggo salawas-lawasé , manut pranatané Mèlkisèdèk . "
Nalika sugengé cara manungsa , Panjenengané wis ngaturaké pandonga sarta panyuwun kanthi pasambat lan muwun marang Sang Rama , kang kwaos milujengaké saka pati , sarta marga saka kamursidané Panjenengané wis dipiyarsakaké .
Sanadyan Panjenengané iku Putra , éwasamono wis sinau mbangun-turut sarana anggoné nandhang sangsara ,
lan sawisé Panjenengané kasampurnakaké , banjur dadi sumbering karahayon kang langgeng tumrap sakèhing wong kang mituhu marang Panjenengané ,
sarta Panjenengané katimbalan dadi Imam Agung déning Allah , manut pranatané Mèlkisèdèk .
Mungguh prakara iku akèh kang kudu padha dakkandhakaké , ananging angèl diterangaké , marga kowé wis padha lamban menawa ngrungokaké .
Sabab sanadyan kowé kuduné wis padha dadi guru , yèn kapirid saka ing waktu , éwadéné kowé isih prelu diwulang manèh bab dhasar-dhasaring pangandikané Allah sarta kowé isih mbutuhaké banyu susu , dudu pangan kang akas .
Amarga saben wong kang isih butuh banyu susu , iku durung ngerti piwulang bab kang bener , sabab isih dadi bayi suson .
Nanging pangan kang akas iku kanggo para wong diwasa , kang duwé pangerti kang wus digladhi kanggo mbédakaké kang becik lan kang ala .
Marga saka iku , payo padha ninggal dhasar-dhasar wiwitaning piwulang bab Kristus sarta padha ngalih marang piwulang kang sampurna . Kita aja nganti masang manèh tetalesing pamratobat saka panggawé-panggawé kang tanpa guna , sarta tetalesing pracaya marang Allah ,
yaiku piwulang bab baptisan kang rupa-rupa , tumpangan tangan , tanginé para wong mati sarta paukuman langgeng .
Sarta iku kang bakal padha kita tindakaké , menawa dadi keparengé Allah .
Sabab mungguh wong-wong kang wis tau kapadhangan atiné , kang wis tau ngrasakaké peparing kaswargan sarta kang wis tau kapanduman Roh Suci ,
lan kang wis ngrasakaké pangandikané Allah kang utama sarta daya pangwasaning jaman kang bakal kelakon ,
nanging padha murtad manèh , iku ora bisa dianyaraké sapisan manéh nganti padha mratobat , amarga padha nyalib Putrané Allah manéh kanggo awaké dhéwé , sarta ngrèmèhaké Panjenengané ana ing sangarepé wong akèh .
Sabab bumi kang nyerot banyu udan kang kerep tumiba ing kono , banjur ngetokaké tanem-tuwuh kang maédahi kanggo kang nggarap iku , nampa berkah saka Allah ;
nanging menawa bumi iku nuwuhaké eri bebondhotan lan rerungkudan , iku tanpa guna sarta wis cepak kena ing supata , kang wekasané kaobong .
Éwadéné , para Sadulur kang kinasih , sanadyan aku padha pitutur mangkono marang kowé , aku padha yakin menawa kowé padha duwé prakara kang luwih becik sarta isi karahayon .
Amarga Allah ora kurang adil , nganti Panjenengané kesupèn marang panggawé lan katresnanmu kang koktindakaké kagem asmané srana anggonmu padha ngladèni para suci , kaya kang tansah padha koklakoni .
Nanging kang padha dakarep-arep , supaya saben wong panunggalanmu padha nélakna katemenan kang kaya mangkono satemah bisa nggayuh katemtuaning pangarep-arepmu , nganti tumeka ing wekasan ,
supaya kowé aja padha lamban , nanging padha nulad marang wong kang awit saka pracaya lan kasabarané padha olèh warisan kang kaprasetyakaké iku .
Awitdéné nalika Allah maringaké prasetyané marang Abraham , wis supaos demi Panjenengané piyambak , amarga ora ana kang ngungkuli Panjenengané ,
pangandikané , " Satemené sira bakal sunberkahi nganti lubèr sarta sira bakal suntangkaraké dadi akèh banget . "
Abraham ngentosi kalawan sabar sarta marga saka mangkono banjur nampi apa kang kaprasetyakaké marang panjenengané .
Mungguh manungsa iku anggoné sumpah demi kang luwih luhur sarta sumpah iku minangka pikukuhé kang mungkasi sakèhing padudon .
Marga saka iku , nalika Allah kagungan karsa nedahaké amrih saya ngyakinaké bab katemtuaning prasetyané marang wong-wong kang dadi ahli warisé , Panjenengané nanggel kanthi supaos ,
supaya marga prakara loro kang ora owah-owah mau -- ing bab iku mokal menawa Allah iku cidra -- kita kang padha ngupaya pangayoman , padha olèh pambereg kang kuwat amrih ngantepi pangarep-arep kang kaprasetyakaké .
Déné pangarep-arep iku minangka jangkar kang kuwat lan santosa tumrap nyawa kita , kang wis ditibakaké tekan samburining geber ,
kang wis dilebeti déning Yésus ngrumiyini kita , nalika Panjenengané jumeneng Imam Agung ing salawas-lawasé manut pranatané Mèlkisèdèk .
Awitdéné Mèlkisèdèk iku ratu Salèm sarta imamé Allah Kang Mahaluhur , kang methukaké sarta mberkahi Abraham , nalika Abraham kondur saka paprangan ngalahaké para raja .
Abraham uga nyaosaké saprasepuluhé samubarang marang panjenengané . Asma Mèlkisèdèk iku ateges ratuning kaadilan , sarta uga raja Salèm , yaiku rajaning tentrem-rahayu ,
Panjenengané iku tanpa rama , tanpa ibu , tanpa sarasilah , ora ana dina wiyosé , sarta sugengé ora ana wekasané , lan sarèhné panjenengané kasamèkaké karo Putraning Allah , panjenengané lestari jumeneng imam ing salawasé .
Padha gatèkna , saiba luhuré panjenengané iku , déné Abraham leluhur kita , nganti nyaosi saprasepuluhé saka sakèhing jarahan kang becik dhéwé .
Manut angger-anggering Torèt , para turuné Lèwi kang padha tampa kalungguhan imam , iku kang diwajibaké nglumpukaké pisungsung prasepuluhan saka umat Israèl , yaiku para Saduluré , sanadyan wong-wong iku uga tedhaké Abraham .
Nanging Mèlkisèdèk , kang ora tunggal turun karo wong-wong iku , mundhut prasepuluhan saka Abraham sarta mberkahi panjenengané kang wis kagungan prasetya iku .
Pancèn wis ora kena dibantah , menawa kang luwih asor diberkahi déning kang luwih luhur .
Imam-imam kang padha nampa prasepuluhan iku wong-wong kang kena ing pati , déné Mèlkisèdèk kang uga nampa prasepuluhan iku sineksènan menawa Panjenengané iku tetep gesang .
Malah kena dikandhakaké , menawa alantaran Abraham , Lèwi kang wenang nampani prasepuluhan iku iya saos pisungsung prasepuluhan ,
amarga Lèwi isih ana ing sariraning leluhuré nalika Mèlkisèdèk methukaké leluhuré mau .
Marga saka iku , saupama lantaran kaimamané Lèwi kasampurnan iku bisa digayuh -- jalaran marga kaimaman iku , umat Israèl wis nampa Torèt -- apa sababé déné isih ana imam agung liyané kang prelu katetepaké manut pranatané Mèlkisèdèk , kang ora kasebut manut pranatané Harun ?
Sabab , menawa pranataning kaimaman iku ganti , wis samesthiné angger-anggering Torèt iya bakal ganti .
Sabab Panjenengané , kang dikarepaké ing kéné iki , kalebu taler liya , saka taler iki ora ana sing tau leladi ing misbyah .
Amarga wis disumurupi wong kabèh , menawa Gusti kita iku trah saka Yéhuda ; déné tumrap taler iki Musa ora tau ngandikakaké apa-apa bab imam-imam .
Sarta bab iku saya tetéla manèh , menawa ana imam liyané kang katetepaké kaya Mèlkisèdèk ,
kang jumeneng imam ora alandhesan pranataning manungsa , ananging alandhesan dayaning urip kang ora bisa lebur .
Sabab tumrap Panjenengané ana paseksi mangkéné : " Sira iku dadi Imam ing salawas-lawasé , manut pranatané Mèlkisèdèk . "
Ing sasisih , pranatan kang katetepaké dhisik iku kabatalaké , menawa pranatan iku ora nduwèni kakuwatan lan marga saka iku tanpa guna ,
-- sabab angger-anggering Torèt iku babar pisan ora ngolèhaké kasampurnan -- nanging ing sisih liyané , pangarep-arep kang luwih prayoga katuwuhaké , kang nyedhakaké kita marang Allah .
Lan bab iki anggoné dumadi ora tanpa sumpah . Wong-wong liyané iku anggoné dadi imam pancèn tanpa sumpah ,
nanging Panjenengané iki nganggo supaos , amarga Allah kang ngandika marang Panjenengané , " Gusti wis supaos sarta Panjenengané ora bakal keduwung : Sira iku Imam ing salawas-lawasé " --
Marga saka iku Yésus wis dadi tanggelaning prajanjian kang luwih becik .
Kang padha dadi imam iku cacahé akèh , awit padha ora bisa lestari anggoné jumeneng , jalaran kepalang déning pati .
Nanging , sarèhning Panjenengané tetep jumeneng salawas-lawasé , kaimamané ora bisa lumèngsèr marang wong liya .
Mulané Panjenengané uga saged mitulungi rahayu kalawan sampurna marang sakèhing wong kang sowan ing ngarsané Allah lumantar Panjenengané . Jalaran Panjenengané gesang ing salawasé minangka Pantarané wong-wong mau .
Sabab iya Imam Agung kang kaya mangkono iku kang kita butuhaké , yaiku kang mursid , tanpa salah , tanpa blentong , kang kapisah saka para wong dosa sarta kasengkakaké ngungkuli tingkat-tingkatané swarga ,
Panjenengané ora kaya para imam agung liyané , kang saben dinané kudu nyaosaké kurban tumrap dosané dhéwé lan sawisé iku lagi tumrap dosané umat . Sabab prakara iku wis katindakaké déning Panjenengané sapisan kanggo salawasé , nalika Panjenengané ngurbanaké sarirané piyambak .
Sabab angger-anggering Torèt iku netepaké para wong kang nandhang kaapesan dadi imam agung , nanging supaos , kang kalairaké sawusé angger-anggering Torét , njumenengaké Sang Putra , kang wis kadadosaké sampurna ing salawas-lawasé .
Wosé kabèh kang kita rembug iku mangkéné : kita padha duwé Imam Agung kang kaya mangkono , kang lenggah ing satengening dhamparé kang Mahaagung ing swarga ,
sarta kang ngladosi pangibadah ing papan kang suci , yaiku ing sajroné kémah kang sejati , yasané Allah sarta dudu gawéané manungsa .
Jalaran saben imam agung kapatah nyaosaké kurban sarta pisungsung , mulané imam agung prelu kagungan kang kapisungsungaké .
Saupama Panjenengané ana ing bumi iki , Panjenengané babar pisan ora bakal jumeneng imam , amarga ing kéné wis ana kang padha nyaosaké pisungsung manut angger-anggering Torèt .
Anggoné padha leladi ana ing kémah iku minangka gambar lan wewayangané apa kang ana ing swarga , kaya kang kapangandikakaké marang Musa , nalika arep ngadani yasa kémah , " gatèkna , " mangkono dhawuhé , " kabèh iku kudu sira gawé manut conto kang wis katedahaké marang sira ana ing ndhuwur gunung iku . "
Nanging saiki Panjenengané wis tampa ayahan kang luwih agung , amarga Panjenengané jumeneng Pantaraning prajanjian kang luwih mulya , kang linandhesan prajanji kang uga luwih mulya .
Sabab menawa prajanjian kang kawitan iku tanpa cacad , kang kapindho ora bakal digolèkaké panggonan manèh .
Déné Panjenengané nglepataké wong-wong iku nalika ngandika , " Satemené , bakal tumeka ing waktuné , " mangkono pangandikané Gusti , " Ingsun bakal mranata prajanjian anyar kalawan turuné Israèl sarta turuné Yéhuda ,
ora kaya prajanjian kang wis sunpranata karo para leluhuré wong-wong iku , nalika Ingsun nganthi wong-wong iku sunirid metu saka tanah Mesir . Amarga wong-wong iku padha ora setya marang prajanjianingsun , sarta Ingsun nampik wong-wong iku , " mangkono pangandikané Gusti .
" Iya iki prajanjian kang bakal sunpranata kalawan turuné Israèl sawisé waktu iku , " mangkono pangandikané Gusti . " Ingsun bakal maringaké angger-anggeringsun ana ing budiné , sarta sunserat ing atiné , satemah Ingsun bakal jumeneng Allahé sarta wong-wong iku bakal dadi umatingsun .
Sarta wong-wong iku ora bakal padha mulang manèh marang pepadhané warga utawa marang pepadhané sadulur kanthi ngucap : Wanuha marang Gusti ! Amarga kang cilik dalah kang gedhé , kabèh bakal padha wanuh marang Ingsun .
Awit Ingsun bakal paring sih-piwelas tumrap kaluputané sarta ora bakal ngèngeti marang dosa-dosané . "
Nalika Panjenengané ngandika bab prajanjian anyar , iya mratélakaké menawa kang kawitan iku prajanjian kang wis dadi lawas . Sarta apa kang wis dadi lawas lan kadaluwarsa iku wis cepak sirnané .
Anadéné mungguh prajanjian kang wiwitan iku uga pancèn ana pranatan-pranatané bab pangibadah sarta bab pasucèn gawéané manungsa .
Jalaran ana kémah kang kapasang , yaiku pérangan kang ngarep dhéwé lan ing kono ana cagak padamaran sarta méja kanggo roti caosan . Pérangan iku kaaranan pasucèn .
Ing samburiné geber kang kapindho ana kémahé manèh siji kang diarani pasucèn pinunjul .
Ing kono ana misbyahé padupan emas sarta pethi prajanjian kang kalapis emas warata ; ing njeroné ana guci emas isi manna sarta teken kagungané Harun kang wis tau semi sarta watu blèbèkan kang isi prajanjian ,
lan ing sandhuwuré ana kerubé kamulyan loro kang ngaubi tutup pangruwatan . Nanging prakara iki ing samengko ora bisa kacaritakaké kanthi wijang .
Iya mangkono iku anggoné mranata papan kang suci iku . Dadiné para imam tansah lumebu ing pérangan kémah kang ngarep dhéwé prelu nindakaké pangibadahé ,
nanging ing kémah kang kapindho iku mung dilebeti imam agung piyambak setaun sapisan , lan kudu ngasta getih kang kacaosaké marga saka sarirané piyambak sarta marga saka panerak-paneraking umaté kang ora kajarag .
Kalawan mangkono iku Roh Suci anggoné nélakaké menawa dalan menyang papan suci durung kawengakaké , salawasé kémah kang ngarep iku isih ana .
Iku minangka pasemon tumrap jaman saiki . Cundhuk karo iku ana kurban lan pisungsung kang kasaosaké , kang ora bisa ndadèkaké sampurna tumrap rumangsaning atiné wong-wong kang padha nyaosaké ,
nanging mung magepokan karo bab pangan , ombèn-ombèn sarta cara sesuci rupa-rupa , yaiku pranatan-pranatan tata-lair kang mung tumindak nganti tumekané jaman samubarang kaanyaraké .
Ananging Kristus wis rawuh jumeneng Imam Agung tumrap prakara-prakara becik kang bakal kelakon ; Panjenengané wis nglangkungi kémah kang luwih gedhé lan luwih sampurna , kang ora kayasa déning tangané manungsa , -- tegesé dudu panunggalané kang tumitah iki -- ,
sarta Panjenengané wis lumebet ing pasucèn sapisan kanggo salawas-lawasé , ora ngasta getihé wedhus lanang sarta getihé pedhèt , nanging ngasta rahé piyambak . Lan marga saka iku Panjenengané wis ngangsalaké tebusan kang langgeng .
Jalaran , menawa getihé wedhus lanang sarta getihé sapi lanang lan kepyuraning awuné pedhèt iku ndadèkaké suciné wong kang najis , satemah padha kasucèkaké tata-lair ,
méndahané manèh rahé Kristus , kang marga déning Roh kang langgeng wis ngurbanaké sarirané piyambak konjuk ing Allah minangka pisungsung kang tanpa cacad , iku bakal nucèkaké rumangsaning ati kita saka panggawé kang tanpa guna , supaya kita bisa ngabekti marang Allah kang gesang .
Mulané Panjenengané jumeneng Pantawisé prajanjian anyar , supaya wong-wong kang wis katimbalan padha bisa tampa warisan langgeng kang kaprasetyakaké , amarga wis ana kang séda kanggo nebus panerak-panerak kang ditindakaké sajroning prajanjian kang kawitan .
Jalaran menawa ana layang wasiyat , ing kono iya kudu ana katrangan kang mratélakaké matiné kang gawé wasiyat iku .
Sabab layang wasiyat iku lagi sah , menawa kang gawé wasiyat iku wis tilar donya , sabab wasiyat iku ora kena katindakaké , sajroné kang gawé wasiyat mau isih urip .
Iya iku sababé , prajanjian kang kawitan ora dianggep sah menawa tanpa getih .
Sabab nalika Musa wis ndhawuhaké sakèhing pepakon miturut angger-anggering Torèt marang umat kabèh , banjur mendhet getihé pedhèt lan getihé wedhus lanang sarta banyu lan wulu abang sarta isop , banjur dikepyuraké piyambak ing kitab iku sarta marang umat kabèh ,
kalawan ngandika , " Iki getihing prajanjian kang katetepaké déning Allah tumrap kowé . "
Mangkono uga kémahé lan sakèhé piranti kang kanggo ing pangibadah iya padha dikepyuri getih .
Sarta mèh samubarang kabèh karesikaké sarana getih manut angger-anggering Torèt , sarta ora ana pangapura menawa tanpa wutahing getih .
Dadiné , samubarang kang dadi lambangé kabèh kang ana ing swarga iku kudu kasucèkaké kalawan patrap mangkono , nanging barang-barang kaswargan dhéwé kasucèkaké sarana kurban-kurban kang luwih becik katimbang iku .
Sabab Kristus ora lumebet ing pasucèn gawéaning tangané manungsa kang mung dadi gegambarané kang sejati , nanging lumebet ing swarga piyambak prelu sowan ing ngarsané Allah kanggo kapreluwan kita .
Panjenengané ora prelu bola-bali lumebet ngurbanaké sarirané piyambak , kayadéné imam agung kang saben taun lumebet ing pasucèn ngasta getih kang dudu rahé piyambak .
Jalaran menawa mangkono , Panjenengané kudu bola-bali anggoné nandhang sangsara wiwit jagat iki dititahaké . Nanging saiki Panjenengané mung sapisan anggoné ngetingalaké sarirané , yaiku ing jaman wekasan kanggo mbirat dosa sarana ngurbanaké sarirané piyambak .
Kayadéné manungsa anggoné katetepaké mati mung sapisan baé , lan sawisé iku diadili ,
mangkono uga Kristus iya mung sapisan baé anggoné ngurbanaké sarirané kanggo nanggel dosané wong akèh . Sawisé iku , Panjenengané bakal ngatingalaké sarirané kang kaping pindhoné ora kanggo nanggel dosa , nanging kanggo maringaké karahayon marang wong kang padha nganti-anti Panjenengané .
Ing sajroning angger-anggeré Torèt iku mung tinemu wewayangané prakara-prakara becik kang bakal kelakon , dudu wujudé prakara-prakara iku dhéwé . Marga saka iku , sarana kurban kang padha , kang saben taun tansah dikurbanaké , angger-anggering Torèt ora bakal gawé sampurnané wong kang padha nindakaké pangibadah .
Jalaran saupama bisa kelakon mangkono , wong-wong rak ora padha nyaosaké kurban manèh ? Sabab wong kang padha nindakaké pangibadah iku ora ngrumangsani dosa manèh , awit wis padha kasucèkaké sapisan kanggo salawas-lawasé .
Ananging iya marga saka kurban-kurban iku saben taun wong-wong padha diélingaké bab anané dosa .
Sabab mokal menawa getihé sapi lanang utawa getihé wedhus lanang bisa mbirat dosa .
Mulané nalika Panjenengané rawuh ing jagat , Panjenengané matur , " Kurban saha pisungsung mboten Paduka karsakaken -- nanging Paduka sampun nyawisaken sarira kanggé kawula -- .
Kurban obaran saha kurban pambirating dosa mboten ndadosaken kepareng Paduka .
Kawula lajeng munjuk : Lah punika kawula sowan ; ing salebeting kitab gulungan wonten seratanipun bab kawula supados nglampahi karsa Paduka , dhuh Allah kawula . "
Sakawit Panjenengané matur , " Kurban saha pisungsung , kurban obaran saha kurban pambirating dosa sami mboten Paduka karsakaken sarta mboten ndadosaken kepareng Paduka " -- sanadyan kapisungsungaké manut angger-anggering Torèt -- .
Nuli pangandikané , " Lah punika kawula sowan , badhé nglampahi karsa Paduka . " Kang kapisan kasuwak déning Panjenengané , supaya kang kapindho bisa kelakon .
Amarga saka karsané iki , kita wis disucèkaké sapisan kanggo salawas-lawasé sarana pisungsung awujud sarirané Yésus Kristus .
Sabanjuré saben imam ing sadina-dinané nindakaké ayahané sarta bola-bali nyaosaké kurban kang padha , kang babar pisan ora bisa mbirat dosa .
Nanging , sawisé nyaosaké kurban kang mung siji baé karana dosa , Panjenengané banjur lenggah ana ing tengené Allah kanggo salawas-lawasé ,
sarta ing samengko Panjenengané mung ngantos-antos tekan waktuné anggoné mungsuh-mungsuhé kadadèkaké ancik-anciking sampéyané ;
sabab sarana kurban siji baé Panjenengané wis damel sampurna kanggo salawas-lawasé tumrap para wong kang padha kasucèkaké .
Lan Roh Suci uga maringi paseksi marang kita ,
sabab sawisé Panjenengané ngandika , " Iki prajanjian kang bakal sunanakaké karo wong-wong iku , sawisé dina-dina iku , " Panjenengané banjur ngandika manèh : " Ingsun bakal maringaké angger-anggeringsun ana ing atiné , sarta sunserat ana ing budiné ,
sarta Ingsun ora ngènget-ènget manèh marang sakèhing dosa lan paneraké . "
Dadi menawa iku kabèh wis kaapura , ora prelu ana kurban manèh kang kasaosaké marga saka dosa .
Kang iku para Sadulur , sarana rahé Yésus , ing samengko kita bisa lumebu ing pasucèn kanthi kendel lan mantep ,
amarga Panjenengané wis mbikak dalan kang anyar sarta kang urip kanggo kita metu ing geber , yaiku sarirané piyambak ,
lan kita duwé imam kang luhur tumrap padalemané Allah .
Mulané , payo kita padha sowan ing ngarsané Allah kanthi ati kang tulus lan éklas sarta kalawan iman kang teguh , amarga ati kita wis karesikaké saka rumangsaning ati kang ala lan badan kita wis dikumbah nganggo banyu kang resik .
Payo padha dikukuh anggon kita ngandhemi pangarep-arep kang wis dadi paugeman kita , jalaran Panjenengané , kang mrasetyakaké iku setya-tuhu .
Sarta payo padha nggatèkaké siji lan sijiné , supaya kita padha atag-ingatag ing katresnan lan ing panggawé kang utama .
Kita aja padha ngedohi pakumpulan-pakumpulan pangibadah kita , kaya pakulinané sawenèhing wong , ananging payo padha éling-ingélingaké , luwih manèh anggon kita ngerti menawa dina rawuhé Gusti wis saya cedhak .
Sabab menawa kita njarag gawé dosa sawisé padha nampa kawruh bab kayektèn , mesthi ora ana kurban manèh kanggo mbirat dosa iku .
Ananging , anané mung nunggu tekané pangadilan kang nggegirisi sarta geni kang ngalad-alad kang bakal ngobong sakèhé wong kang mbaléla .
Menawa ana wong nampik angger-anggeré Musa , iku kaukum pati tanpa palimirma kanthi paseksiné wong loro utawa telu .
Méndah saya aboté paukuman kang kudu kasangga déning wong kang nyawiyah Putraning Allah , sarta kang nganggep najis marang rahing prajanjian kang nucèkaké wong mau , tuwin nyenyamah marang Rohing sih-rahmat !
Jalaran kita sumurup marang Panjenengané kang ngandika , " Piwales iku wewenangingsun . Ingsun kang bakal nindakaké piwales . " Sarta manèh , " Pangéran bakal ngadili umaté . "
Nggegirisi banget , menawa tumiba ing astané Allah kang gesang .
Padha élinga marang mangsa kang wis kapungkur . Sawisé kowé tampa pepadhang , kowé padha tahan nglakoni perang kang abot sarta nandhang sangsara ,
dadia nalika kowé padha kagawé tontonan kanthi diwewada sarta dianiaya , samono uga nalika kowé ' padha mèlu ngrasakaké panandhangé wong-wong kang padha digawé kaya mangkono mau .
Kowé pancèn padha ngrasakaké panandhangé wong-wong ukuman sarta nalika barang darbèkmu dijarah , kowé nampa iku kanthi bungah , amarga kowé padha sumurup , menawa kowé nduwèni bandha kang luwih aji sarta langgeng .
Kang iku kowé aja padha ninggal keyakinanmu , amarga gedhé ganjaran kang wis kacawisaké .
Sabab kowé padha mbutuhaké sabar-mantep , supaya sawisé kowé nglakoni karsané Allah , padha nampa apa kang wis kaprasetyakaké iku .
" Amarga kari sadhéla manèh , malah mung kurang sadhéla banget , Panjenengané kang bakal rawuh , bakal tedhak , lan ora nyumenèkaké rawuhé .
Nanging wong kagunganingsun kang bener iku uripé marga saka pracaya . Déné menawa mundur saka pracayané , Ingsun bakal ngemohi wong iku . "
Balik kita iki dudu panunggalané wong-wong kang mundur saka pracayané sarta nemahi karusakan , nanging wong-wong kang padha pracaya lan kang kaparingan urip .
Pracaya iku dhasaring samubarang kang kaarep-arep sarta buktining samubarang kang ora katon .
Awit iya marga saka pracaya iku wis kaparingaké paseksi menawa Allah karenan marang para leluhur kita .
Marga saka pracaya kita ngerti , menawa alam jembar iku wis katitahaké déning sabdaning Allah , satemah samubarang kang katon iku dumadiné saka kang ora katon .
Marga saka pracaya Habél wis nyaosaké kurban marang Allah kang luwih becik katimbang kurbané Kain . Marga saka iku banjur kaseksènan menawa Habél iku wong bener , amarga pisungsungé ndadèkaké keparengé Allah sarta marga saka pracaya isih bisa guneman sawusé mati .
Marga saka pracaya Hénokh kapulung , supaya ora ngalami mati , sarta ora ana wong kang bisa nemokaké , jalaran wis kapulung déning Allah . Awit sadurungé kapulung , wis kaseksènan menawa ndadèkaké keparengé Allah .
Nanging menawa tanpa pracaya mokal yèn ndadèkaké keparengé Allah . Jalaran sapa kang sowan marang Allah , iku kudu pracaya menawa Allah iku ana , sarta maringi ganjaran marang wong-wong kang padha temen-temen ngupaya Panjenengané .
Marga saka pracaya , Nuh -- sawisé kaparingan pepènget déning Allah bab kang durung disumurupi - ngèstokaké dhawuh yasa prau kanggo nylametaké kulawargané ; lan marga saka pracaya iku panjenengané ngadili jagat sarta dadi ahli-warising kayektèn , laras karo pracayané .
Marga saka pracaya Abraham mbangun-turut , nalika katimbalan supaya bidhal menyang panggonan kang bakal ditampèni dadi pusakané , banjur bidhal mangka ora pirsa papan kang katuju .
Marga saka pracaya , panjenengané manggèn ing tanah kang kaprasetyakaké iku dadi wong ngamanca sarta ana ing kono panjenengané dedalem ana ing kémah karo Ishak lan Yakub , kang padha nunggil dadi ahli warisé prasetya .
Jalaran panjenengané ngantos-antos kutha kang dhasaré karancang sarta kayasa déning Allah .
Marga saka pracaya , sanadyan Sara iku gabug , Abraham kagungan putra-wayah , mangka yuswané wis lungsé , amarga ngugemi menawa Panjenengané kang paring prasetya iku setya-tuhu .
Iya iku jalarané , saka wong siji , kang prasasat wis mati , sumebar tedhak turuné , kaya lintang ing langit sarta kaya wedhi ing pinggir sagara kang tanpa wilangan cacahé .
Iku mau kabèh sédané sajroning pracaya , durung nganti nampani apa kang kaprasetyakaké , nanging mung mirsani sarta ngawé-awé saka kadohan , lan padha ngakeni menawa dadi wong manca sarta wong neneka ana ing bumi iki .
Jalaran wong kang ngucap mangkono iku nélakaké , menawa padha kepéngin ngupaya tanah wutah-rah .
Saupama padha ngèngeti tanah asal kang wis ditilar , padha kagungan waktu kang ombèr kanggo kondur mrana .
Nanging saiki padha ngangen-angen tanah wutah-rah kang luwih becik , yaiku tanah wutah-rah kaswargan . Mulané Allah ora lingsem sinebut Allahé , amarga Panjenengané wis nyawisi kutha kanggo wong-wong iku .
Marga saka pracaya Abraham nalika kacoba , ngurbanaké Ishak . Panjenengané kang wis nampi prasetya iku , kanthi éklas ngurbanaké putrané ontang-anting ,
sanadyan marang panjenengané wis dingandikani , " Trah kang saka Ishak iku kang bakal kasebut turunira . "
Jalaran panjenengané manggalih , menawa Allah kwaos nangèkaké wong , sanadyan saka antarané wong mati , sarta saka ing kono anggoné prasasat nampèni wangsul putrané .
Marga saka pracaya , Ishak anggoné mberkahi marang Yakub lan Esau kanthi mirsani kang bakal kelakon ing tembé .
Marga saka pracaya , Yakub nalika ndungkap sédané , mberkahi putrané Yusuf sakaroné , banjur nyembah karo séndéan bongkoting tekené .
Marga saka pracaya , Yusuf nalika ndungkap sédané , martosaké bab bakal budhalé Banisraèl sarta paring piweling bab layoné .
Marga saka pracaya , Musa sawusé miyos , diumpetaké déning rama-ibuné lawasé telung sasi , amarga padha pirsa menawa bayi iku bagus rupané sarta ora wedi marang préntahé raja .
Marga saka pracaya , Musa nalika wis diwasa ora karsa sinebut putraning putriné Firaun ,
jalaran panjenengané milih nandhang sangsara bareng karo umaté Allah , katimbang ngraosaké kamuktèning dosa kang mung sawatara mangsa ,
sarta nganggep , menawa karèmèhaké amarga Kristus iku bandha kang luwih aji katimbang karo sakèhing raja-branané Mesir , awit kang dianti-anti iku ganjaran .
Marga saka pracaya , panjenengané nilar Mesir , ora ajrih marang dukané raja ; awit tansah madhep-mantep prasasat pirsa apa kang ora katon .
Marga saka pracaya , panjenengané mranata Paskah sarta pangepyuring getih , supaya juru-tumpes anak-anak pambarep , aja nganti nggepok umat .
Marga saka pracaya , wong-wong iku padha nyabrang Sagara Abang kaya ngliwati dharatan , mangka wong-wong Mesir padha klelep , nalika uga padha nyoba mangkono .
Marga saka pracaya , bètèngé Yérikho padha jugrug , sawusé diubengi pitung dina lawasé .
Marga saka pracaya , Rahab sundel iku , ora katut katumpes bareng karo wong-wong duraka , amarga wus nampani para telik-sandi iku kalawan becik .
Apa manèh kang kudu dakpratélakaké ? Jalaran aku bakal kakurangan waktu , menawa aku arep nyaritakaké bab Gidéon , Barak , Simson , Yéfta , Daud lan Samuèl sarta para nabi ,
kang marga saka pracaya wis nelukaké nagara-nagara , nindakaké apa kang bener , nampani apa kang wis kaprasetyakaké , mbungkem cangkemé singa-singa ,
nyirep geni kang ngalad-alad . Wong-wong iku wis padha oncat saka landhepé pedhang , wis nampa kakuwatan sajroné kaapesan , wis padha dadi santosa sajroning paprangan sarta wis ngunduraké wadya-balané mungsuh .
Para wong wadon wis padha nampani manèh wong-wongé kang wis mati , jalaran padha ditangèkaké . Nanging wong-wong liyané padha pilih dipilara sarta ora gelem diluwari , supaya padha tampa patangèn kang luwih becik .
Ana manèh kang dipoyoki lan disiksa , lan ana uga kang dibanda sarta dikunjara .
Padha dibenturi watu , digraji , dipatèni kalawan pedhang ; wong-wong iku padha nglembara kalawan manganggo walulang wedhus gèmbèl lan walulang wedhus jawa , padha nandhang kacingkrangan , kasangsaran sarta panganiaya .
Jagat iki ora pantes kanggo wong-wong iku , mulané padha ngumbara ana ing pasamunan sarta ing pagunungan , sajroning guwa-guwa sarta sela-selaning gunung .
Nanging wong-wong iku kabèh padha ora tampa apa kang kaprasetyakaké iku , sanadyan marga saka pracaya wis padha kaparingan paseksi kang becik .
Jalaran Allah wis nyawisi kang luwih becik tumrap kita ; wong-wong iku ora bakal bisa nggayuh kasampurnan menawa ora bareng kita .
Sarèhné kita padha duwé seksi akèh , kayadéné méga kang ngupengi kita , mulané payo padha mbuwang sakèhing momotan sarta dosa kang tansah ngganggu-gawé kita , sarta kalawan sabar-mantep padha lumayu ing pabalapan kang kawajibaké tumrap kita .
Payo padha kita lakoni kanthi mandeng marang Yésus , kang ngasta kita ing sajroning pracaya sarta kang nuntun pracaya kita marang kasampurnan , kang ora ngétang kanisthan kalawan mantep manggul salib , sulihing kabungahan kang kacawisaké kagem Panjenengané kang samengko lenggah ana ing tengening dhamparé Allah .
Padha tansah élinga marang Panjenengané , kang mantep anggoné nahan pambantahé para wong dosa kang samono kerasé iku marang Panjenengané , supaya kowé aja nganti padha lesu sarta semplah .
Anggonmu perang nglawan dosa , iku durung nganti padha ngwutahaké getih .
Apa kowé wis padha lali marang pitutur kang kadhawuhaké marang kowé kaya marang para putra , " Hé anakku , aja nyepèlèkaké panggulawenthahé Gusti , sarta aja padha nglokro menawa kowé diélikaké ;
amarga Gusti matrapi marang wong kang ditresnani , sarta nggitiki wong kang kaanggep putra . "
Menawa kowé padha ngalami dipatrapi , Allah iya ngrengkuh kowé kaya marang putra . Endi ta ana anak kang ora tau dipatrapi déning bapakné ?
Nanging menawa kowé ora tau dipatrapi , kang kudu kasandhang déning saben wong , dadiné kowé iku anak jadah lan dudu putra .
Sabanjuré , saka bapa kita kadonyan , kita wis padha kapatrapan , mangka iya padha kita éringi , menawa mangkono apa kita ora kudu padha luwih sumuyud marang Ramané sakèhing roh , supaya kita kepareng urip ?
Bapa kita matrapi kita mung sawatara mangsa miturut apa baé kang kaanggep becik , nanging Panjenengané anggoné matrapi kita iku murih beciké , supaya kita kapanduman kasucèné .
Sarupaning patrapan iku samangsa lagi kaparingaké pancèn ora mbungahaké , nanging nyedhihaké . Déné saterusé banjur metokaké wohing kayektèn kang njalari tentrem marang wong-wong kang padha dikulinakaké ing bab iku .
Mulané , kencengna tangan kang lemes sarta dhengkul kang théklok ;
sarta ratakna dalan kang kaambah sikilmu , supaya kang pincang aja nganti kesléo , nanging dadi waras .
Padha ngudia rukun karo wong kabèh , sarta ngaraha marang kasucèn ; jalaran tanpa kasucèn , ora ana wong siji baé kang bakal ndeleng Gusti .
Padha diprayitna aja nganti ana wong kang ngoncati sih-rahmaté Allah , murih aja nganti ana oyod pait kang thukul sarta nuwuhaké rerusuh kang njemberi wong akèh .
Aja ana wong kang laku cabul utawa kang nduwèni napsu kang asor kaya Ésau , kang ngedol wewenangé pambarep diijolaké pangan sapiring .
Jalaran kowé padha sumurup , menawa sawisé mangkono , nalika arep nampani berkah , ditampik , sabab ora olèh wewengan kanggo ndandani kaluputané , sanadyan anggoné ngupaya iku kanthi mbrebes mili .
Amarga kowé ora padha marani apa kang bisa kagepok sarta geni kang ngalad-alad , tuwin marang pepeteng , palimengan lan prahara ,
marang unining kalasangka apadéné unining swara , kang ndadèkaké para kang padha krungu nganti padha nyuwun , supaya aja nganti dingandikani manèh ,
awit padha ora betah ngrungokaké dhawuh iki , " Dalah kéwan baé menawa ana kang nggepok gunung iku , kudu dibenturi watu . "
Sanyata nggegirisi banget apa kang dipirsani iku , nganti Musa ngandika , " Aku giris banget lan gumeter . "
Nanging kowé wis sowan menyang Gunung Sion , menyang kuthané Allah kang gesang , Yérusalèm kaswargan sarta marang golongané malaékat maèwu-èwu , kumpulan kang mbungahaké ,
sarta marang pasamuwané para pambarep , kang jenengé wis padha katulis ana ing swarga , sarta marang Allah , kang ngadili sakèhing wong , sarta marang rohé para wong mursid kang wis kasampurnakaké ,
sarta marang Yésus , Pantawisé prajanjian anyar , lan marang rah pangepyuran , kang swarané luwih cetha tinimbang karo getihé Habél .
Padha diprayitna , supaya aja nampik Panjenengané , kang medhar pangandika . Jalaran menawa wong-wong kang nampik Panjenengané kang wis paring dhawuh pepènget ana ing bumi iki , ora bisa oncat , apamanèh kita , menawa kita nyingkur Panjenengané , kang ngandika saka ing swarga .
Ing nalika iku swantené nggonjingaké bumi , nanging samengko Panjenengané paring prasetya , " Ingsun bakal ngoregaké sapisan engkas , ora mung bumi baé , malah langit uga . "
Tembung , " sapisan engkas " iku nuduhaké owah-owahané samubarang kang bisa digonjingaké , yaiku apa kang katitahaké , supaya apa kang ora bisa gonjing , iku lestari .
Kang iku , sarèhné kita padha nampani kraton kang ora bisa gonjing , payo padha ngaturaké panuwun lan padha ngabekti marang Allah , miturut patrap kang ndadèkaké keparengé , kalawan urmat lan wedi-asih ,
sabab Allah kita iku latu kang memangsa .
Katresnaning pasaduluran iku padha rumatana !
Kowé aja padha lali awèh pamondhokan marang wong , jalaran saka mangkono iku ana sawenèhing wong tanpa kasumurupan wis ngaturi pasugatan marang para malaékat .
Padha élinga marang para wong ukuman , jalaran kowé dhéwé uga wong ukuman . Sarta padha élinga marang wong kang padha dianiaya , amarga kowé dhéwé iya isih urip ana ing donya iki .
Kowé kabèh padha ngajènana marang nenikahan sarta aja padha njemberi paturon , sabab Allah bakal matrapi para sundel lan kang laku jina .
Kowé aja padha karem bandha sarta padha marema karo apa kang kokduwèni . Awit Allah wis ngandika , " Ingsun ora bakal négakaké sira lan sira ora pisan-pisan bakal suntilar . "
Marga saka iku kanthi yakin kita bisa ngucap , " Gusti iku pitulunganku . Aku bakal ora wedi . Manungsa bisa manggawé apa marang aku ? "
Padha élinga marang para pemimpinmu , kang wis nggelaraké pangandikané Allah marang kowé . Padha gatèkna wekasaning sugengé sarta padha nulada pracayané .
Yésus Kristus iku tetep , ora éwah-gingsir , iya wingi , dina iki sarta ing salawas-lawasé .
Kowé aja nganti padha kena disasaraké déning piwulang warna-warna liyané . Kang becik yaiku menawa atimu kasantosakaké déning sih-rahmat , sarta ora marga déning pranatan bab pangan kang ora maédahi marang wong kang nuruti iku .
Kita padha duwé misbyah , sarta wong-wong kang padha ngladèni kémah iku ora kena mangan apa kang saka ing misbyah kono .
Mungguh kéwan-kéwan kang getihé kagawa lumebu menyang pasucèn déning imam agung minangka kurban pambirating dosa , iku padha kaobong ing saknjabané kémah .
Iya iku sababé Yésus wis nandhang sangsara ana ing saknjabaning gapura kanggo nucèkaké umat kagungané sarana rahé piyambak .
Awit saka iku , payo padha sowan Panjenengané ana ing saknjabané kémah sarta nglabuhi kanisthané .
Amarga ana ing kéné kita padha ora duwé kutha kang tetep ; kita padha ngupaya kutha ing jaman kang bakal kelakon .
Kang iku , lantaran Panjenengané , payo kita padha tansah saos kurban pamuji-sokur marang Allah , iya iku kang arupa tetembungan kang ngluhuraké asmané .
Sarta aja lali nindakaké kabecikan lan awèh pitulungan , jalaran iya kurban-kurban kang mangkono iku kang ndadèkaké keparengé Allah .
Padha mbangun-turuta sarta sumuyuda marang para pemimpinmu , awit iku kang padha rumeksa marang nyawamu , kaya wong kang padha kudu ngunjukaké tanggung-jawab , supaya anggoné padha nglakoni kalawan bungah , ora kalawan ngesah , awit iku ora bakal maédahi tumrap kowé .
Aku padha tansah dongakna , jalaran aku padha yakin , menawa duwé rumangsaning ati kang becik , amarga ing sakèhé prakara kita padha ngarah urip kang becik .
Mligi kanggo kowé aku pitutur , kowé padha nglakonana , supaya aku énggal diparengaké bali nunggal karo kowé .
Muga Allahing tentrem-rahayu , kang kanthi rahing prasetyan kang langgeng wis mungokaké saka ing antarané wong mati , Pangèn Agung tumrap para wedhus , yaiku Yésus , Gusti kita ,
mirantènana kowé kalawan samubarang kabèh kang becik kanggo nindakaké karsané , sarta nindakaké ana ing urip kita apa kang ndadèkaké keparengé , lantaran Yésus Kristus . Panjenengané iku kang sayogya kamulyakaké nganti salawas-lawasé ! Amin .
Aku pitutur marang kowé , para Sadulur , tembung-tembung pepéling iki padha tampanana kalawan éklasing ati , sanadyan layangku marang kowé iki mung cekak .
Wruhanamu , Timotius , sadulur kita , wis mangkat . Samangsa wis teka , aku arep énggal bebarengan niliki kowé kabèh .
Salamku tumekaa marang sakèhing pemimpinmu sarta marang para suci . Para Sadulur tunggal pracaya ing Italia ngirimaké salam marang kowé kabèh .
Sih-rahmat nunggila ing kowé kabèh .
Salam saka Yakobus , abdiné Allah sarta Gusti Yésus Kristus , marang taler rolas kang padha sumebar ana ing tanah manca .
Para Sadulurku , anggepen sawijining kabungahan , menawa kowé padha ketaman pacoban mawarna-warna ,
jalaran kowé padha sumurup , menawa pandadar tumrap pracayamu iku nuwuhaké sabar-mantep .
Sarta sabar-mantep iku karebèn metokaké woh kang sembada , supaya kowé dadi sampurna lan mateng , sarta ora kekurangan sawiji apa .
Déné menawa panunggalanmu ana kang kekurangan kawicaksanan , iku nyuwuna marang Allah , kang maringi marang sakèhing wong kanthi loma lan éklas , temah bab iku bakal kaparingaké marang wong mau .
Mung baé panyuwuné iku kanthia pracaya sarta aja nganggo mangu-mangu , jalaran wong kang mangu-mangu iku padha karo ombaking sagara , kang diontang-antingaké angin mrana-mréné .
Wong kang mangkono iku aja duwé pangira , menawa bakal nampa apa-apa saka Gusti .
Jalaran wong kang atiné mangro ora bakal tentrem uripé .
Sadulur tunggal pracaya kang asor iku mongkoga samangsa kaluhuraké ,
déne wong kang sugih iku mongkoga menawa kaasoraké , jalaran wong iku bakal sirna kaya kembanging suket .
Sabab sawisé srengéngé mlethèk kalawan panasé kang sumelèt , banjur ngalumaké suket iku , temahan gogrog kembangé , lan ilang kaéndahané . Mangkono uga mungguh wong sugih iya bakal sirna ing sajroné sakèhing pambudidayané .
Rahayu wong kang tanggon sajroné kena pacoban , jalaran menawa wis katitik tanggon , bakal nampani makuthaning urip , kang wis kaprasetyakaké déning Allah marang wong-wong kang padha tresna marang Panjenengané .
Menawa ana wong kang kena pacoban aja ngucap mangkéné , " Aku lagi dicoba déning Allah . " Jalaran Allah ora kena cinoba déning piala , sarta Panjenengané ora nindakaké panyoba marang sapa baé .
Nanging saben wong dicoba déning pepénginané dhéwé , jalaran disèrèd sarta dipilut déning pepénginan iku .
Menawa pepénginan iku wis ngandhut , banjur nglairaké dosa , lan samangsa dosa iku wis katog , bakal nglairaké pati .
Para Sadulur kang daktresnani , aja padha kesasar !
Saben peparing kang becik sarta saben ganjaran kang sampurna iku asalé saka ing ngaluhur , katedhakaké saka Ramané sakèhing pepadhang ; kagem Panjenengané ora ana owah-owahan utawa gambaran bakal molah-malih .
Marga saka karsané piyambak , Panjenengané wis nitahaké kita sarana pangandikaning kayektèn , supaya kita padha ana ing tataran kang pinasthi padha dadi putra pambarep ing antarané para titah kabèh .
Para Sadulur kang daktresnani , élinga marang bab iki : saben wong diénggal menawa ngrungokaké , nanging disarèh ing wicara , mangkono uga disarèh menawa nepsu ;
jalaran nepsuné manungsa iku ora nindakaké apa kang bener ana ing ngarsané Allah .
Mulané padha buwangen samubarang kang reged sarta piala kang kliwat akèh lan tampanana kanthi sarèh pangandika kang katanem ing atimu , kang kwaos nylametaké nyawamu .
Nanging padha dadia wong kang nindakaké pangandika , aja mung ngrungokaké baé , jalaran menawa ora mangkono kowé ngapusi awakmu dhéwé .
Sabab menawa wong mung ngrungokaké baé , mangka ora dilakoni , iku umpamané kaya wong kang lagi maspadakaké rainé kang sanyatané ana ing pangilon .
Sawusé ndeleng rainé banjur lunga lan nuli lali kaya apa rupané mau .
Nanging sapa kang nliti angger-angger kang sampurna , yaiku angger-angger kang mardikakaké manungsa , sarta padha diantepi , dadi ora mung ngrungokaké banjur nglalèkaké , nanging nglakoni kanthi temen-temen , iku bakal rahayu marga saka panggawéné iku .
Saupama ana wong kang rumangsa ngibadah , mangka ora mekak ilaté , iku ngapusi awaké dhéwé , lan pangibadahé tanpa guna .
Pangibadah kang murni sarta tanpa cacad ana ing ngarsané Allah , Rama kita , yaiku mitulungi bocah lola sarta para randha sajroning kasusahané lan njaga supaya awaké dhéwé aja nganti dijemberaké déning donya .
Para Sadulurku , kowé kabèh iku wong kang pracaya marang Yésus Kristus , Gusti kita kang mulya , anggonmu ngetrapaké pracayamu aja nganggo mawang wong .
Jalaran saupama ana wong kang lumebu ing kumpulanmu nganggo ali-ali emas , nganggo sandhangan sarwa mompyor sarta uga ana wong miskin kang lumebu nganggo sarwa ala ,
nuli kowé padha ngajèni marang wong kang manganggo mompyor mau , banjur matur mangkéné , " Panjenengan kula aturi lenggah ing papan ingkang saé punika ! " , mangka tumrap wong kang miskin kokkandhani mangkéné , " Sampéyan ngadeg ngriku mawon ! " utawa , " Sampéyan linggih ngandhap ngriki celak ancik-anciking suku kula ! " ,
apa kowé ora wis padha mbédak-mbédakaké sajroning atimu sarta tumindak dadi hakim kang ala pikirané ?
Rungokna ta , para Sadulur kang daktresnani , Allah apa ora wis milih wong-wong kang dianggep miskin déning donya iki padha dadi sugih mungguhing pracaya sarta padha dadi ahli-warisé Kraton kang wis diprasetyakaké marang kang padha nresnani Panjenengané ?
Nanging kowé iku wis padha ngrèmèhaké wong-wong miskin . Malah apa dudu wong-wong sugih kang padha nindhes sarta nyèrèd kowé marang pangadilan ?
Apa dudu wong-wong iku kang padha nyenyamah Asma kang mulya , kang njalari kowé padha dadi kagungané Allah ?
Menawa kowé netepi angger-angger kang utama kang katulis ing Kitab Suci , " Sira tresnaa marang sapepadhanira dikaya marang awakira dhéwé , " dadi kowé tumindak becik .
Nanging , menawa kowé padha mawang wong , kowé nglakoni dosa sarta marga saka angger-angger iku , banjur nyata yèn kowé nglakoni panerak .
Jalaran sing sapa ngangkah netepi sakèhing angger-angger iku , nanging nglirwakaké sapérangan baé , wong iku kaluputan marang sakabèhé .
Jalaran Panjenengané kang ngandika , " Sira aja laku bédhang , " iku uga ngandika , " Sira aja mematèni . " Dadi sanadyan kowé ora laku bédhang , nanging yèn kowé gawé pepati , iku kowé uga dadi wong kang nerak angger-angger .
Ngucapa sarta tumindaka kaya wong kang bakal diadili sarana angger-angger kang mardikakaké wong .
Sabab pangadilan kang tanpa welas bakal tumindak ing ngatasé wong kang ora nglakoni kawelasan . Mangka kawelasan iku bakal ngungguli pangadilan .
Para Sadulurku , apa gunané menawa ana wong ngaku nduwèni iman , mangka ora ana panggawéné ? Apa imané bisa gawé slameté wong iku ?
Saupama ana sadulur lanang utawa wadon kang ora duwé sandhangan lan kekurangan pangan sadina-dinané ,
banjur ana panunggalanmu kang kandha mangkéné , " Mangkata , daksangoni slamet , nganggoa sandhangan kang anget sarta mangana sing wareg " , nanging ora mènèhi wong iku apa kang dadi kabutuhaning ragané , iku apa gunané ?
Mangkono uga tumraping iman : Menawa iman iku ora dikanthèni panggawé , iman iku sejatiné mati .
Nanging bisa uga ana kang ngucap mangkéné , " Kowé duwé iman , aku duwé panggawé . " Aku bakal mangsuli , " Coba tuduhna imanmu kang tanpa panggawé iku marang aku lan aku bakal nuduhaké marang kowé imanku saka panggawé-panggawéku . "
Kowé pracaya menawa mung ana Allah siji ? Iku becik ! Nanging sétan-sétan uga pracaya bab iku lan padha gumeter .
Hé , wong bodho , apa kowé saiki gelem ngakoni , menawa iman tanpa panggawé iku iman kang kothong ?
Abraham , Rama leluhur kita , apa ora awit saka pandamel-pandamelé anggoné kaleresaké , nalika panjenengané ngurbanaké Ishak , kang putra , ana ing misbyah ?
Kowé padha sumurup , menawa iman iku tumindaké bebarengan karo panggawé-panggawéné , sarta marga saka panggawé-panggawé iku iman dadi sampurna .
Sarana mangkono kayektènan pangandika kang surasané mangkéné , " Abraham pracaya marang Allah , mangka iya pracayané iku kang njalari Abraham kaanggep bener . " Amarga saka iku Abraham kasebut , " Mitrané Allah . "
Dadi kowé padha sumurup , menawa manungsa anggoné kabeneraké jalaran saka panggawé-panggawéné , ora mung saka imané baé .
Mangkono uga Rahab , sundel iku , apa ora awit saka panggawéné anggoné kabeneraké , nalika ndhelikaké para telik-sandi ana ing omahé , banjur mitulungi lolosé , metu dalan liya ?
Sabab kayadéné badan tanpa roh iku mati , mangkono uga iman tanpa panggawé iku iya mati .
Para Sadulurku , ing antaramu aja akèh kang kepéngin dadi pamulang ; jalaran kowé padha sumurup , menawa kita dadi pamulang , bakal padha diadili kalawan ukuran kang luwih abot .
Amarga kita kabèh padha kaluputan ing prakara akèh ; sing sapa ora kaluputan ing tetembungané , iku wong sampurna , kang bisa ngendhalèni awaké sakojur .
Kita padha masang kendhali ing cangkemé jaran , satemah nuruti kekarepan kita , sarana mangkono kita uga bisa ngendhalèni awaké sakojur .
Lan manèh , delengen kapal-kapal , sanadyan gedhé banget sarta kasurung déning angin banter , nanging kena dikendhalèni déning kemudhi kang cilik banget , manut kekarepané jurumudhi .
Mangkono uga ilat , sanadyan dadi pérangané badan kang cilik , éwadéné kena kanggo ngandhakaké prakara-prakara kang gedhé . Delengen , sanadyan mung sapelik , geni iku bisa ngobong alas kang gedhé .
Ilat iku iya geni , prasasat jagating kadurakan sarta dadi gegelitaning badan kita , kang bisa ngregedi badan sakojur sarta ngobong jantraning urip kita ; déné ilat iku dhéwé kaobong déning geni naraka .
Sakèhing kéwan alas , bangsa manuk , sarta kéwan-kéwan rumangkang lan kéwan-kéwan segara , iku bisa digawé tutut lan wis kelakon digawé ora giras déning manungsa ,
nanging ora ana wong sijia baé kang bisa gawé tututing ilat ; ilat iku piala kaya kéwan galak kang ora kena dikendhalèni sarta kebak wisa kang mematèni .
Sarana ilat kita memuji Pangéran , Rama kita , sarta sarana ilat kita nyupatani manungsa , kang katitahaké manut citraning Allah ,
saka cangkem siji metokaké berkah lan ipat-ipat . Kang mangkono iku , para Sadulurku ora kena kelakon .
Apa ana sumber kang metu banyuné tawa lan pait saka etuk siji ?
Para Sadulurku , wit anjir apa bisa awoh zaitun utawa wit anggur awoh anjir ? Mangkono uga etuk banyu asin ora bisa metokaké banyu tawa .
Sapa panunggalanmu kang wicaksana sarta wasis ? Iku nuduhna panggawéné sarana caraning urip kang becik marga kawicaksanan kang tuwuh saka alusing budi .
Menawa kowé padha duwé rasa mèri sarta mung mikir awakmu dhéwé , kowé aja padha gumunggung sarta aja goroh , iku nglawan kayektèn !
Iku dudu kawicaksanan kang tumurun saka ngaluhur , nanging saka donya iki , saka kamanungsan , saka sétan-sétan .
Sabab angger ana kumèrèn sarta mung mikir awaké dhéwé , mesthi bakal ana kekisruhan sarta sarupané panggawé ala .
Balik kawicaksanan kang saka ngaluhur , iku kang dhisik dhéwé murni , sabanjuré dhemen rukun , alus ing budi , mbangun turut , sugih kawelasan sarta awoh kabecikan , ora ilon-ilonen sarta ora lamis .
Déné woh kang dumadiné saka kayektèn iku kasebaraké sajroning tentrem-rahayu kanggo wong-wong kang padha mbangun tentrem-rahayu .
Saka ngendi tekané pasulayan sarta cecongkrahan ing antaramu iku ? Apa ora saka hawa-napsu kang tansah peprangan ana ing awakmu ?
Kowé padha mélik sawijining barang , nanging ora kelakon , kowé banjur mematèni ; kowé mèri , nanging ora kegayuh tujuanmu , kowé banjur padha padu sarta kerengan . Kowé padha ora olèh apa-apa , amarga padha ora ndedonga .
Utawa kowé uga padha ndedonga , nanging padha ora olèh apa-apa , amarga anggonmu ndedonga iku klèru , jalaran apa kang koksuwun iku bakal kokentèkaké kanggo ngumbar hawa-napsumu .
Hé wong kang padha ora setya , apa kowé padha ora sumurup , menawa memitran karo donya iku ateges sesatron karo Allah ? Kang iku sapa baé kang dadi mitrané donya , iku ndadèkaké awaké dhéwé satruné Allah .
Aja padha duwé pangira , menawa tanpa alesan ing Kitab Suci iku ana pangandika , mangkéné , " Roh kang wis kadunungaké Allah ana ing kita , dikarsakaké kalawan cemburu . "
Nanging sih-rahmat kang kaparingaké marang kita iku ngluwihi saka iku . Mulané Panjenengané ngandika , " Allah nglawan wong kang gumunggung , nanging maringi sih-rahmat marang wong kang andhap-asor . "
Mulané padha tumungkula ing ngarsané Allah , sarta Iblis tanggulangana , temahan bakal lumayu saka ngarepmu !
Padha nyedhaka marang Allah , temah Panjenengané bakal nyelaki kowé . Tanganmu padha resikana , hé para wong dosa lan sucèkna atimu , hé wong kang atiné mangro !
Padha rumangsaa cilaka , padha prihatina lan nangisa ; guyumu salinana tangis , sarta kabungahanmu salinana prihatin .
Esorna badanmu ana ing ngarsané Pangéran , sarta Panjenengané bakal ngluhuraké kowé .
Para Sadulur , kowé aja padha mitenah siji marang sijiné ! Sapa baé kang mitenah utawa ngadili saduluré tunggal pracaya , iku nacad lan ngadili angger-angger , sarta menawa kowé ngadili angger-angger , dadiné kowé dudu kang nglakoni angger-angger , nanging dadi hakimé .
Mung ana siji kang yasa angger-angger sarta kang jumeneng Hakim , yaiku Panjenengané kang kwaos nylametaké sarta numpes . Nanging kowé iku sapa , déné arep ngadili pepadhamu ?
Dadi saikiné , hé kowé kang padha duwé ujar mangkéné , " Dina iki utawa sésuk aku arep mangkat menyang kutha anu , sarta arep manggon ing kono setaun lawasé , laku dagang sarta olèh bathi " ,
mangka kowé padha ora sumurup apa kang bakal kelakon ing dina sésuk . Apa ta tegesé uripmu iku ? Uripmu iku padha karo uwab , katon mung sadhéla banjur sirna .
Sing bener kowé kudu ngucap mangkéné , " Menawa Pangéran marengaké , aku bakal urip lan tumindak mangkéné lan mangkono . "
Nanging saiki kowé ngegungaké umukmu . Sarta sarupané gumunggung kang mangkono iku salah .
Dadi sing sapa ngerti bab panggawé becik , mangka ora nglakoni , iku dosa .
Mulané saiki , hé para wong sugih , padha nangisa sarta sesambata marga tekané kasangsaran kang bakal nempuh kowé !
Kasugihanmu wis bobrok sarta sandhanganmu wis dipangan renget .
Mas sarta pérakmu kapangan timbrah lan timbrahé bakal dadi paseksi tumrap kowé kabèh , sarta bakal memangsa dagingmu kayadéné geni . Kowé wis numpuk bandha ing dina-dina wekasan iki .
Sanyatané wis kaprungu pasambat sora , marga opahing buruh kang wis ngenèni pametuné tegalanmu koktahan , sarta wis kapireng déning Pangéran ing sakèhing tumitah pangresulané wong-wong kang padha ngenèni panènanmu .
Kowé wis urip mukti-wibawa lan mubra-mubru ing donya , sarta kowé wis nyeneng-nyenengaké atimu ngarepaké dina panyembelèhan .
Kowé wis ngukum wong bener , malah kokpatèni lan iku ora bisa nglawan kowé .
Kang iku para Sadulur , padha disabar nganti tumeka rawuhé Gusti ! Satemené wong tani iku nganti-anti pametuning buminé kang akèh ajiné sarta disrantèkaké , nganti tekané udan mangsa rontog lan udan mangsa semi .
Kowé uga padha disabar , santosakna atimu , amarga rawuhé Gusti wis cedhak !
Para Sadulur , kowé aja padha nggresah sarta luput-linuputaké , supaya kowé aja nganti nampa paukuman . Satemené Hakim wus jumeneng ing ngarep lawang .
Para Sadulur , padha nulada kasangsaran sarta kasabarané para nabi , kang wis medharaké pangandika atas asmané Pangéran .
Satemené kita padha nyebut rahayu tumrap wong-wong kang padha sabar-mantep iku ; kowé wis padha krungu bab sabar-mantepé Ayub , sarta wis padha sumurup apa kang ing wekasané kacawisaké déning Pangéran tumrap panjenengané , amarga Pangéran iku maha-asih sarta maha-welas .
Nanging kang perlu dhéwé para Sadulurku , poma kowé aja padha sumpah demi swarga utawa demi bumi utawa demi apa baé liyané . Menawa iya , kandhaa iya , menawa ora , kandhaa ora , supaya kowé ora kena ing paukuman .
Menawa ana panunggalanmu kang nandhang sangsara , ndedongaa ! Menawa ana kang seneng atiné , ngidunga !
Menawa ana panunggalanmu kang lara , ngaturana para pinituwané pasamuwan , supaya padha ndongakaké sarta ngusapi nganggo lenga wong mau atas asmané Gusti .
Pandonga kang metu saka pracaya bakal nylametaké wong lara , lan Gusti bakal nangèkaké wong iku ; déné menawa wong mau wis gawé dosa , dosané iku bakal diapura .
Marga saka iku kowé padha akon-ingakonana dosamu sarta donga-dinongakna supaya kowé padha waras . Pandongané wong bener , iku gedhé dayané lan ana wohé .
Élia iku manungsa lumrah kaya kita , sarta panjenengané wis ndedonga kanthi temen-temen , supaya aja ana udan , sarta ing bumi iya ora ana udan nganti telung taun nem sasi lawasé .
Panjenengané banjur ndedonga manèh sarta langit banjur ngesokaké udan lan bumi banjur metokaké woh .
Para Sadulurku , menawa ana panunggalanmu kang nyimpang saka kayektèn sarta ana wong kang njalari mratobaté ,
padha sumurupa , sapa kang ndadèkaké wong dosa mratobat saka dalané kang nasar , iku bakal ngentasaké nyawané wong iku saka ing pati sarta nutupi dosa akèh .
Saka Pétrus rasulé Yésus Kristus , marang kang padha neneka kang sumebar ana ing Pontus , Galatia , Kapadokia , Asia-Cilik lan Bitinia ,
yaiku para kang pinilih miturut rancanganing Allah , Rama kita sarta kang kasucèkaké déning Roh , supaya padha mbangun turut marang Yésus Kristus lan nampa ciprataning rahé . Sih-rahmat lan tentrem-rahayu saya lubèra ana ing kowé .
Pinujia Allah Ramané Gusti kita Yésus Kristus , kang marga saka gunging sih-palimirmané wis nglairaké kita manèh lantaran wunguné Yésus Kristus saka ing antarané wong mati , tumuju marang urip kang kebak pangarep-arep
supaya kita padha nampa warisan kang ora bisa sirna , ora cacad sarta ora bisa alum , kang kasimpen ana ing swarga kanggo kowé kabèh .
Yaiku , kowé kang padha kareksa déning pangwaosing Allah lantaran pracayamu , sajroné kowé padha nganti-anti marang karahayon kang wis cumawis bakal kawedharaké ing dina wekasaning jaman .
Padha bungah-bungaha tumrap prakara iku , sanadyan ing wektu iki kowé isih padha kudu prihatin kanggo sawatara mangsa , marga saka anané godha-rencana warna-warna .
Kabèh iku mau pamrihé supaya tetéla murnining pangandelmu -- kang ajiné luwih banget katimbang ajiné emas kang bisa rusak , kang kauji murniné srana geni -- satemah kowé padha nampa pangalembana sarta kamulyan lan kaurmatan , bésuk ing dinané Yésus Kristus mbabaraké sarirané .
Sanadyan kowé durung tau weruh dhéwé Panjenengané , nanging padha koktresnani . Kowé pracaya marang Panjenengané , sanadyan saiki ora padha nyipati dhéwé . Padha sukarenaa kanthi kabungahan kang mulya lan kang ora bisa kaucapaké ,
amarga kowé wis padha bisa nggayuh tujuané pracayamu , yaiku kaslametaning nyawamu .
Iya kaslametan iku kang wis dititi-priksa sarta diteliti déning para nabi kang wis padha meca bab sih-rahmat kang kacawisaké marang kowé .
Déné para nabi iku padha niti-priksa : Kapan wektuné lan kepriyé kang kakersakaké déning Rohé Kristus , kang ana ing batiné , yaiku Roh kang sadurungé paring paseksi bab sakèhing kasangsaran kang bakal nempuh marang Kristus sarta bab sakèhing kamulyan sawisé iku .
Marang para nabi iku wis kapratélakaké , menawa ora padha ngladosi sarirané piyambak , nanging ngladèni kowé kanthi samubarang kang saiki wis kawartakaké marang kowé déning wong-wong , kang padha nggelaraké Injil marang kowé kabèh , marga saka pakaryané Roh Suci kang kautus saka ing swarga , yaiku prakara-prakara kang kepéngin disumurupi déning para malaékat .
Mulané , cawisna akal-budimu sarta padha diwaspada , apadéné sakèhing pangarep-arepmu dhasarna ing sih-rahmat kang kaparingaké marang kowé ing waktu Yésus Kristus mbabaraké sarirané .
Uripmu dikaya bocah kang mbangun turut , aja nuruti hawa-napsu kang ngwasani kowé nalika kowé isih padha bodho .
Nanging kowé padha dadia suci ing sajroning uripmu , kayadéné Panjenengané kang suci , kang wis nimbali kowé ,
sabab ana tulisan mangkéné : Sira padha dadia suci , jalaran Ingsun iki suci .
Sarta menawa kowé padha nyebut Panjenengané Rama , yaiku kang ngadili wong kabèh manut panggawéné tanpa pilih-kasih , uripmu dikanthi wedi-asih sajroné kowé mondhok ing donya iki .
Sabab kowé mangerti , menawa wis padha katebus saka kalakuanmu kang tanpa guna , kang kokwarisi saka para leluhurmu iku , ora sarana barang kang bisa sirna , uga ora kalawan salaka utawa emas ,
nanging sarana getih kang aji banget , yaiku rahé Kristus kang padha kaya getihing cempé kang tanpa cacad lan tanpa blentong .
Panjenengané iku wis pinilih sadurungé jagat katitahaké , nanging marga saka kowé , Panjenengané mbabaraké sarirané , ing jaman wekasan .
Marga saka Panjenengané , kowé padha pracaya marang Allah kang wis mungokaké Panjenengané saka ing antarané wong mati sarta kang wis maringi kamulyan marang Panjenengané , satemah pracayamu lan pangarep-arepmu tumuju marang Allah .
Sarèhné kowé wis nucèkaké nyawamu sarana pambangunturut marang kayektèn , satemah padha bisa nindakaké katresnaning pasaduluran kang tulus-éklas , mulané padha tumemena anggonmu tresna-tinresnan kanthi gumolonging atimu .
Jalaran kowé wis padha kalairaké manèh ora saka wiji kang bisa sirna , nanging saka wiji kang langgeng , lantaran pangandikaning Allah kang gesang lan kang langgeng .
Sabab , " Sakèhing manungsa iku kaya suket sarta kaluhurané kabèh iku kaya kembangé , suketé dadi garing , lan kembangé padha gogrog ,
nanging pangandikané Pangéran iku tetep ing salawas-lawasé . " Iya pangandika iku Injil kang wis kawartakaké marang kowé .
Marga saka iku , sakèhing piala sarta sarupané apus-apus , sakèhing lamis , drengki , apadéné pitenah padha buwangen .
Dikaya bayi kang mentas lair , kang tansah kepéngin marang susu kang murni lan kang rohani , supaya marga saka iku padha tuwuh lan antuk kaslametan ,
menawa kowé wus padha ngrasakaké tenanan yèn Allah iku becik .
Padha sowana Panjenengané , watu kang urip iku , kang pancèn ditampik déning manungsa , nanging kang pinilih lan kinurmatan ana ing ngarsaning Allah .
Sarta karebèn kowé iya padha kapigunakaké kayadéné watu urip kanggo mbangun padaleman kasukman tumrap kaimaman kang suci , kanggo nyaosaké pisungsung rohani , kang marga Yésus Kristus njalari keparengé Allah .
Sabab ing Kitab Suci wis katulis , mangkéné , " Sajatiné , Ingsun wis masang watu ana ing Sion , iya iku watu pojokan kang pinilih lan aji , déné sapa wong kang kumandel marang Panjenengané , ora bakal kawirangaké . "
Mulané , tumraping kowé kang pracaya , Panjenengané iku aji banget , nanging tumrap kang padha ora pracaya , " Watu kang ditampik déning para tukang bangunan , iku wis dadi watu pojokan , apadéné iya wis dadi watu patanggoran lan watu sandhungan . "
Anggoné padha kasandhung iku marga ora mbangun turut marang pangandikané Allah ; sarta wong-wong iku pancèn iya wis kacadhangaké tumrap bab iku .
Balik kowé iku bangsa kang pinilih , kaimaman kang ngrajani , bangsa kang suci , umat kagungané Allah pribadi , supaya kowé padha martakaké pakaryan-pakaryan agung kang katindakaké déning Panjenengané , kang wis nimbali kowé metu saka pepeteng marang pepadhangé kang ngéram-éramaké .
Kowé , kang mauné dudu umaté Allah , nanging saiki wis dadi umaté , kang mauné ora padha kawelasan , nanging saiki wis nampa piwelas .
Hé , para Sadulur kang kinasih , aku pitutur marang kowé , supaya kayadéné wong kang mondhok lan wong neneka , padha ngedohana sakèhing pepénginané daging kang padha nglawan nyawamu .
Dibecik uripmu ana ing satengahé bangsa-bangsa kang ora wanuh marang Allah , supaya menawa kowé dipitenah nindakaké kadurjanan , wong-wong iku padha meruhi panggawému kang becik , satemah ngluhuraké Allah ing dina nalika Panjenengané ngrawuhi wong-wong mau .
Marga saka karsané Pangéran , padha sumuyuda marang sakèhing pangwasa kang katetepaké manut tatananing manungsa , dadia marang raja kang mengku pangwasa kang dhuwur dhéwé ,
apadéné para pangwasa sangisoré kang kadhawuhan ngukum wong kang nindakaké piala sarta ngurmati wong kang tumindak becik .
Sabab , kang dadi karsané Allah , yaiku supaya sarana panggawé becik , kowé mbungkem wong bodho kang cethèk kawruhé .
Uripa kayadéné wong mardika , aja kaya wong kang nylèwèngaké kamardikan iku kanggo nutupi pialané , nanging uripa kayadéné abdining Allah .
Padha ngajènana wong kabèh , padha nresnanana sadulur-sadulurmu kang tunggal pracaya . Duwéa rasa wedi-asih marang Allah , ngurmatana raja !
Hé , kowé para abdi ; padha sumuyuda kanthi pakéring marang bendaramu , ora mung marang kang becik lan grapyak baé , nanging uga marang kang kereng .
Jalaran iku mujudaké sih-rahmat , menawa ana wong kang rumangsa kakersakaké déning Allah nandhang sangsara , kang ora samesthiné kasandhang .
Sabab , menawa kowé digebugi marga pokalmu kang dosa , apa iku kena diarani pangalembana ? Nanging menawa kowé tumindak kang becik sarta marga saka iku kowé nandhang sangsara , iku sih-rahmat ana ing ngarsané Allah .
Jalaran iya tumrap kang mangkono iku anggonmu katimbalan , marga Yésus Kristus iya wis nandhang sangsara kanggo kowé sarta wis nilari tuladha marang kowé , supaya kowé uga tumindak kaya Panjenengané .
Panjenengané iku ora damel dosa , sarta saka ing tutuké ora ana kang cidra .
Nalika Panjenengané dipisuhi , ora males misuh ; nalika nandhang sangsara ora ngancam , nanging sumarah marang Panjenengané kang ngadili kanthi adil .
Panjenengané piyambak wis ngrembat dosa kita ing sarirané ana ing kayu salib , supaya kita kang wis mati tumraping dosa , padha urip tumrap prakara kang bener . Marga saka bilur-biluré kowé wis padha kawarasaké .
Awitdéné biyèn kowé padha kaya wedhus kang kesasar , nanging saiki wis padha bali marang Pangon sarta Pamomonging nyawamu .
Mangkono uga kowé para wong wadon , padha sumuyuda marang somahmu , supaya menawa ana wong lanang kang padha ora pracaya marang Pangandika , sanadyan tanpa pitembungan padha dadia pracaya déning tingkah-lakuné kang wadon ,
samangsa padha nyawang uripé kang suci sarta mursid iku .
Kang dadi pepaèsmu aja tata-lair , yaiku sarana nglabang rambut , nganggo mas-masan utawa kanthi panganggo kang sarwa éndah ,
nanging pepaèsmu iku kamanungsaning batinmu kang ora katon , kang ora bisa rusak , kang asalé saka roh kang lembah-manah , tentrem , kang aji banget ana ing paningalé Allah .
Déné iya kaya mangkono iku , patrapé para wong wadon suci biyèn anggoné manganggo , yaiku wong wadon kang pangarep-arepé marang Allah sarta padha sumuyud marang somahé ,
padha kaya Sara anggoné mituhu marang Abraham sarta nyebut panjenengané iku bendarané . Déné kowé iku padha dadi putrané , angger kowé tumindak becik sarta ora wedi ing pangancam .
Samono uga kowé , para wong lanang , uripa kanthi wicaksana karo somahmu , kang klebu golongan kang ringkih ! Padha ajènana kayadéné kanca tunggal warising sih-rahmat , yaiku kauripan , supaya pandongamu aja nganti kaalang-alangan .
Wasana kowé kabèh padha disaiyeg saéka-praya , tunggal rasa , nresnani para Sadulur tunggal pracaya , ambek-welasan , sarta andhap-asor .
Aja males piala kanthi piala , utawa pepisuh kanthi pepisuh , nanging kosok-baliné , kowé padha mberkahana , amarga iya kanggo kang mangkono iku anggonmu padha katimbalan , yaiku supaya padha olèh berkah . Sabab ,
" Sing sapa arep nresnani urip sarta ngalami dina-dina kang becik , kudu mekak ilaté saka kang ala , sarta lambéné saka pitembungan kang kebak apus-apus .
Wong iku kudu ngedohi piala sarta nglakoni kabecikan ; kudu ngupaya katentreman sarta ngudi supaya bisa nggayuh prakara iku .
Jalaran tingalé Pangéran iku tumuju marang para wong kang bener , sarta talingané nilingaké marang pasambating wong-wong kang nyuwun pitulungan , nanging wedanané Pangéran iku nglawan marang wong kang padha nindakaké piala . "
Sarta sapa ta kang bakal nindakaké piala marang kowé , menawa kowé sregep gawé becik ?
Nanging sanadyan kowé kudu nandhang sangsara marga saka laku bener , kowé bakal rahayu . Mulané iku aja wedi marang apa kang padha diwedèni wong-wong mau , sarta aja nganti giris .
Nanging padha nucèkna Kristus kayadéné Pangéran ana ing sajroning atimu ! Sarta tansah padha sumadhiyaa awèh panjawab marang saben wong kang njaluk katrangan marang kowé bab pangarep-arep kang ana ing kowé , mung baé dikalawan alus lan andhap-asor ,
sarta kanthi nurani kang suci , supaya wong kang padha mitenah marang kowé , marga tumindakmu kang becik ana ing Kristus , iku padha kawirangan marga saka pitenahé .
Jalaran luwih becik nandhang sangsara marga tumindak becik , menawa iku dikarsakaké déning Allah , katimbang nandhang sangsara marga tumindak ala .
Sabab Yésus Kristus uga wis nglampahi séda sapisan marga dosa kita kabèh , Panjenengané kang tanpa kaluputan , séda kanggo wong-wong kang padha duwé kaluputan , supaya kita padha bisa kasowanaké marang ngarsaning Allah : Panjenengané kang tata-kamanungsan wis kasédanan , nanging kagesangaké mungguh ing Roh ,
sarta ing sajroning Roh iku uga , Panjenengané paring pangandika marang para roh kang ana ing pakunjaran ,
yaiku marang roh-rohé para wong kang ing biyèn nalika jamané Nuh padha ora mbangun-turut marang Allah , nalika Allah tetep ngentosi kalawan sabar , ing kalané Nuh lagi yasa prau , lan mung wong sathithik , yaiku wong wolu , kang kaslametaké saka ing banjir .
Samono uga kowé saiki iya padha kaslametaké kalawan ibarating lelakon mau , yaiku baptis -- kang ora ateges ngresiki reregeding badan , nanging minangka panyuwun marang Allah supaya kaparingan nurani kang becik -- marga saka wunguné Yésus Kristus ,
kang sumengka menyang swarga , lenggah ing satengené Allah , sawisé sakèhing malaékat , pangwasa sarta kakuwatan ditelukaké marang Panjenengané .
Dadi , sarèhné Yésus Kristus wis nglampahi sangsara cara kadagingan , mulané kowé uga kudu sikep gegaman arupa pikiran kang kaya mangkono -- amarga sapa kang wis nandhang sangsara cara kadagingan iku wis marèni anggoné nglakoni dosa --
supaya waktu kang isih ana , aja kokanggo nuruti pepénginaning manungsa , nanging nuruta marang karsaning Allah .
Jalaran wis cukup suwéné waktu kang kokgunakaké kanggo nindakaké apa kang disenengi déning bangsa-bangsa kang ora wanuh marang Allah . Kowé wis padha urip nuruti sawarnané hawa-napsu , pepénginan , endem-endeman , andra-wina , pésta ombèn-ombènan , sarta nyembah brahala kang ora diparengaké .
Marga saka iku wong-wong padha gumun déné kowé kok ora mèlu bebarengan karo wong-wong iku njegur ing blethokaning pamblasar iku uga , temahan kowé banjur dipitenah .
Nanging wong-wong iku kudu padha ngaturaké panjawab marang Panjenengané kang wis siyaga ngadili wong urip lan wong mati .
Awit iya karana iku , Injil kawartakaké marang wong-wong mati uga , supaya padha kayadéné manungsa kabèh , diadili cara kadagingané , nanging mungguh ing roh bisa urip , manut karsaning Allah .
Kawusanané samubarang kabèh wus cedhak . Marga saka iku dibisa ngerèh awakmu sarta diwaspada , supaya kowé padha bisa ndedonga .
Nanging kang prelu dhéwé : Padha tumemena anggonmu tresna-tinresnan , jalaran katresnan iku nutupi dosa kang akèh banget .
Padha senenga awèh pondhokan tanpa panggrundel .
Padha ladèn-linadènana , miturut peparing kang wis ditampani déning saben wong , kayadéné juru-pangruktining sih-rahmaté Allah kang becik .
Menawa ana wong kang pitutur , iku dikaya wong kang nglantaraké pangandikaning Allah ; menawa ana wong kang leladi , iku katindakna kanthi kakuwatan peparingé Allah , supaya Allah kaluhurna ing samubarang marga saka Yésus Kristus . Panjenengané iku kang kagungan kamulyan sarta pangwaos langgeng salawas-lawasé ! Amin .
Para Sadulur kang kinasih , aja padha gumun marang urubing geni panyiksa kang nempuh kowé minangka pandadaran , kaya-kaya ana bab kang ora lumrah tumama ing kowé .
Malah padha bungaha , cocog karo panduman kang koktampa saka ing sangsarané Kristus , supaya kowé uga kepareng bungah sarta sukarena bésuk samangsa Panjenengané mbabar kamulyané .
Rahayu kowé , menawa kowé padha diwewada marga saka asmané Kristus , amarga Rohing kamulyan yaiku Rohé Allah dumunung ana ing kowé .
Aja ana panunggalanmu kang kudu nandhang sangsara marga matèni wong , utawa dadi maling , utawa nindakaké piala , utawa ngisruhi urusané wong liya .
Nanging menawa nandhang sangsara marga dadi wong Kristen , iku aja isin , malah ngluhurna Allah atas asmané Kristus .
Jalaran saiki wis tekan titi-mangsané pangadilan bakal kawiwitan saka umaté Allah . Menawa pangadilan iku kawiwitan saka kita , kepriyé bakal kawusanané wong kang padha ora pracaya marang Injiling Allah ?
Sarta menawa wong bener iku baé mèh ora kaslametaké , banjur kepriyé bakal kadadéané wong duraka lan wong dosa iku ?
Mulané , para kang nandhang sangsara marga saka karsaning Allah , iku padha pasraha marang Panjenengané kang nitahaké , iya kang setya tuhu , kalawan tansah nindakaké kabecikan .
Para pinituwa kang ana ing antaramu iku dakpituturi , -- amarga aku iki dadi kanca pinituwa sarta seksi sangsarané Kristus , kang iya bakal olèh panduman kamulyan kang bésuk bakal kawedharaké -- :
Pepanthan méndané Allah kang ana ing kowé iku engonen , aja marga kapeksa , nanging kalawan legawaning ati kang laras karo karsaning Allah , sarta aja marga saka mburu kauntungan , nanging marga wajibing leladi .
Kowé aja tumindak kaya-kaya arep ngwasani wong-wong kang dipracayakaké marang kowé , nanging dadia tuladha tumrap pepanthan iku .
Bésuk menawa Pangon Agung rawuh , kowé bakal padha nampani makuthaning kamulyan kang ora bisa rusak .
Samono uga kowé , hé para nom-noman , padha mituruta marang para wong tuwa , sarta siji lan sijiné dipadha andhap-asor , amarga , " Allah nglawan marang wong kang kumalungkung , nanging paring sih-rahmat marang wong kang andhap-asor . "
Kang iku padha ngasorna awakmu ing sangisoring astané Pangéran kang rosa , supaya kowé padha linuhuraké ing wektu kang wus katemtokaké .
Sakèhing sumelangmu pasrahna marang Panjenengané , sabab Panjenengané kang ngrimati kowé kabèh .
Padha diwaras ing budi sarta diprayitna , jalaran mungsuhmu Iblis iku , klinteran kaya singa nggero-nggero nggolèki manungsa kang kena dimangsa .
Tanggulangana kalawan pracaya kang bakuh , jalaran kowé padha mangerti menawa sadulurmu tunggal pracaya ing saindenging jagat , kabèh iya padha ketaman ing sangsara kaya mangkono .
Déné Allah sumbering sakèhé sih-rahmat , kang wis nimbali kowé kabèh ana ing Kristus marang kamulyané kang langgeng , bakal nyampurnakaké , neguhaké , nyantosakaké sarta ngukuhaké kowé , sawusé kowé padha nandhang sangsara sawatara mangsa .
Iya Panjenengané iku kang kagungan pangwasa langgeng salawas-lawasé ! Amin .
Anggonku nulis cekak marang kowé iki lantaran Silwanus , kang dakanggep sadulur tunggal pangandel kang kena dipracaya , prelu mituturi sarta ngyakinaké kowé , menawa iki sih-rahmat kang temenanan saka Allah . Mulané padha ngadega kang jejeg ana ing sajroné sih-rahmat iku mau !
Salam marang kowé kabèh , saka sadulurmu kang pinilih ing Babilon lan uga Markus , anakku .
Padha salam-salamana kanthi pangambung kang suci . Tentrem-rahayu anaa ing kowé kabèh kang padha ana ing patunggilané Kristus . Amin .
Saka Simon Pétrus , abdi sarta rasulé Yésus Kristus , marang para kang nunggal karo aku kabèh , padha kaparingan pracaya marga saka kaadilaning Allah sarta Pamarta kita Yésus Kristus .
Sih-rahmat lan tentrem-rahayu nglubèrana kowé , marga saka anggonmu padha wanuh marang Allah sarta marang Yésus , Gusti kita .
Marga saka pangwaosing kaallahané , kita wis padha kaparingan samubarang kang perlu kanggo urip kang mursid , sarana anggon kita wanuh marang Panjenengané kang wis nimbali kita marga saka pangwaosé kang mulya lan ngéram-éramaké .
Kanthi patrap kang mangkono iku Panjenengané wis maringi kita prasetya-prasetya kang adi sarta pinunjul , supaya sarana iku kowé padha kepareng ndhèrèk ing sajroné kodrat kaallahan lan uwal saka dayaning hawa-napsu kadonyan kang nyirnakaké donya .
Iya marga saka iku kowé padha kudu kanthi temenan anggonmu mbudidaya nambahaké kautaman marang pracayamu lan kawruh marang kautaman ,
tuwin pangerèhing dhiri marang kawruh , katekunan marang pangerèhing dhiri , kamursidan marang katekunan ,
nresnani para Sadulur marang kamursidan , lan tresna marang para Sadulur kawuwuhan tresna marang wong kabèh .
Jalaran menawa kowé padha kadunungan iku mau kabèh nganti lubèr , kowé mesthi bakal dadi mempeng ing panggawé sarta kasembadan anggonmu wanuh marang Yésus Kristus , Gusti kita .
Nanging sing sapa ora kadunungan iku mau kabèh , bakal dadi wuta sarta cethèk panemuné , jalaran lali menawa dosa-dosané kang mbiyèn wis kabirat .
Mulané para Sadulur , tansah mbudidayaa kanthi temenan supaya saya kukuh anggonmu padha tinimbalan lan pinilih iku . Jalaran menawa kowé nglakoni kang mangkono , kowé bakal padha ora tau kesandhung .
Kanthi mangkono , kowé bakal kaparingan sakèhing wewenang kanggo lumebu ing Kraton kang langgeng , yaiku Kratoné Gusti lan Pamarta kita Yésus Kristus .
Mulané aku tansah kepéngin ngélingaké kowé marang bab iku mau kabèh , sanadyan kowé iya wis padha mangerti sarta santosa ing sajroné kayektèn kang wus koktampani .
Sadurungé aku ngrucat kémahing badanku iki , dakanggep dadi kuwajibanku , anggonku tansah ngélingaké kowé tumrap iku mau kabèh .
Jalaran aku mangerti , menawa aku bakal énggal ngrucat kémahing badanku iki , kayadéné kang wis kapangandikakaké marang aku déning Yésus Kristus , Gusti kita .
Nanging aku bakal mbudidaya , supaya saungkurku kowé uga tansah padha ngéling-éling marang prakara iku mau kabèh .
Jalaran anggonku padha ngandhani kowé bab pangwaos lan bakal rawuhé Gusti kita , Yésus Kristus kang jumeneng raja iku , ora marga ngandel marang dongèngé wong kang ngayawara , nanging aku kabèh iki padha dadi seksi kang nyipati dhéwé bab kaluhurané .
Awit Panjenengané tampa kaurmatan lan kamulyan saka Allah Sang Rama , nalika swanten saka Kang Mahaluhur nedhaki Panjenengané , Pangandikané , " Iki Putraningsun kang sunkasihi , kang ndadèkaké keparenging galihingsun . "
Aku dhéwé padha krungu swara iku mau tumurun saka swarga , nalika aku padha ndhèrèk Panjenengané ana ing gunung kang suci .
Marga saka iku aku kabèh padha saya kasantosakaké déning pangandika kang wis kawedharaké déning para nabi . Saiba beciké , menawa kowé padha nggatèkaké bab iku , kayadéné nggatèkaké diyan kang madhangi panggonan kang peteng , nganti gagat raina sarta jumedhulé lintang panjer ésuk kang sumunar ana ing sajroning atimu .
Déné kang prelu dhéwé kang kudu koksumurupi , yaiku menawa pameca-pameca ing Kitab Suci iku ora kena ditafsiraké sakarepé dhéwé ,
jalaran ora tau ana pameca kang metu saka karepé manungsa , nanging marga kabereg déning Roh Suci , wong-wong padha guneman atas asmaning Allah .
Kayadéné dhèk biyèn ing antarané umaté Allah ana kang ngaku-aku nabi , mangkono uga ing antaramu iya bakal ana guru-guru palsu , kang padha nylundupaké piwulang-piwulang panasaran kang nuntun marang karusakan , malah bakal padha nyélaki Kang Kuwaos , kang wis nebus wong-wong mau lan marga saka iku bakal njalari karusakané dhéwé .
Bakal akèh wong kang niru pratingkahé wong-wong iku kang dikwasani hawa-napsu , sarta marga saka pokal-gawéné iku Marganing Kayektèn bakal dicecamah .
Sarta marga saka srakahé , guru-guru palsu iku bakal padha ngudi golèk kauntungan saka kowé kabèh kanthi dongèng-dongèngé kang ngayawara . Nanging paukuman tumrap tumindaké iku wus katetepaké lan karusakané bakal ora kacandhet .
Jalaran Allah ora ngéman marang para malaékat kang padha gawé dosa , mulané dicemplungaké ing naraka , padha diranté , ing kono ana ing sajroné pepeteng nganti tekan dinaning pangadilan ;
Allah uga ora ngéman jagating jaman kuna ; Panjenengané mung milujengaké Nuh kang martakaké kayektèn iku , karo wong pitu liyané , nalika ndhatengaké banjir patopan tumrap jagaté para wong mblasar ;
Allah ngukum kutha Sodom lan Gomora sarta nyirnakaké kalawan geni , minangka pepéling marang wong kang ing tembé uripé padha mblasar ,
nanging Panjenengané milujengaké Lot , kang mursid , kang tansah sangsara déning tingkah lakuné wong-wong kang padha ora mreduli marang angger-angger lan mung tansah nuruti hawa-napsuné baé ,
-- jalaran wong mursid iki manggon ing satengahé wong-wong mau sarta ing sadina-dina krungu lan weruh pratingkah-pratingkahé kang ala iku , satemah atiné kang mursid iku kaya kasiksa --
dadi tetéla , menawa Pangéran pirsa carané ngentasaké wong mursid saka ing godha-rencana sarta nyadhangaké para wong duraka iku kasiksa ing dina pangadilan ,
luwih manèh wong kang padha ngumbar hawa-napsuné , kang ndadèkaké awaké jember sarta nyenyamah pangrèhé Allah . Wong-wong iku padha kumawani sarta gumunggung , nganti tanpa rikuh-pakéwuh nyenyamah marang para titah kang luhur ,
mangka para malaékat dhéwé , sanadyan luwih peng-pengan sarta luwih kwasa katimbang wong-wong iku , ora nggunakaké pitembungan panyenyamah menawa nggugat wong-wong mau ana ing ngarsaning Allah .
Nanging wong-wong iku padha baé karo kéwan kang tanpa budi , kang tinitahaké dadi kéwan kang mung dicekel sarta dipatèni . Wong-wong iku padha nyenyamah marang kang ora dimangretèni , temahan marga saka panggawéné kang duraka , bakal padha nemoni karusakané dhéwé kaya kéwan alasan ,
sarta bakal ngalami nasib ala minangka opahing durakané . Nguja kasenengan ing wayah awan kaanggep sawijining kanikmatan . Padha dadi jejember lan blentong , kang mendem ing sajroning hawa napsuné , samangsa padha mangan lan ngombé bebarengan karo kowé kabèh .
Mripaté kebak napsu cabul , ora bosen-bosen anggoné gawé dosa . Wong-wong iku padha mbujuki wong-wong kang ringkih atiné . Wateké wis kulina srakah . Pancèn wong kang padha kena ing ipat-ipat !
Sarehné wis padha ninggal dalan kang bener , mulané padha kesasar , banjur ngetutaké lakuné Biléam anaké Béor kang seneng tampa opah tumrap panggawé-panggawé ala .
Nanging Biléam kawelèhaké kalawan keras marga saka tumindaké kang ala iku , jalaran kuldi momotan kang bisu , bisa guneman nganggo basaning manungsa , sarta nyegah tumindaké nabi kang ora bener iku .
Guru-guru palsu iku kaya sumber kang asat , kaya méga kang kabuncang ing prahara ; wong-wong iku wis padha kacawisan panggonan ana ing pepeteng kang nggegirisi banget .
Jalaran wong-wong mau padha ngucapaké tetembungan kang muluk-muluk nanging kothong , sarta migunakaké napsu cabul kanggo mbujuki wong-wong kang lagi baé uwal saka ing para wong kang kesasar uripé .
Padha njanjèni kamardikan marang wong liya , mangka awaké dhéwé padha dadi baturing karusakan . Jalaran sing sapa katelukaké déning wong , iku iya dadi baturé wong iku .
Sabab menawa wong-wong mau marga saka anggoné wis wanuh marang Gusti sarta Juru-wilujeng kita Yésus Kristus , wis padha ngoncati jejemberé donya , mangka banjur kasrimped manèh ing kono , wekasané kaanané luwih ala katimbang sadurungé .
Jalaran saka iku , tumraping wong-wong mau luwih becik menawa padha ora tau mangretèni marganing kayektèn , katimbang mangertèni , nanging banjur nyingkur saka pepakon suci kang wis kadhawuhaké marang wong-wong mau .
Kaanané wong-wong iku cocog karo uniné paribasan kang bener iki , mangkéné , " Asu mbalèni utah-utahané , sarta babi kang wis diguyang bali manèh menyang ing blethokané . "
Para Sadulur kang kinasih , layang iki wis kang kapindho , kang daktulis marang kowé . Ana ing layang sakaroné iku , aku mbudidaya nenangi pangertèn kang murni srana pepéling-pepéling ,
supaya kowé padha éling marang pangandika kang biyèn wis kadhawuhaké déning para nabi kang suci , sarta marang dhawuhé Gusti lan Juru-wilujeng , lantaran para rasulmu marang kowé kabèh .
Kang prelu banget kudu kokmangertèni , yaiku menawa ing dina-dina wekasan bakal ana para wong kang teka memoyoki , yaiku wong kang lakuné padha nuruti hawa-napsuné ,
sarta kang padha duwé uni mangkéné , " Endi prasetya bakal rawuhé iku ? Jalaran wis wiwit nalika ngajalé para leluhur kita , samubarang kabèh ajeg baé kaya nalika katitahaké . "
Wong-wong iku njarag ora gelem ngerti , menawa marga saka sabdaning Allah wiwit biyèn mula wus ana langit lan uga ana bumi , kang dumadiné saka banyu sarta sarana banyu .
Sarta marga saka banyu iku bumi kala samana wis sirna , kelem déning banjir patopan .
Nanging déning pangandika iku mau uga , langit lan bumi kang saiki bakal kaobong ing geni , déné saiki isih kareksa nganti ing dina pangadilan lan tumpesé para wong mblasar .
Mung baé para Sadulur kang kinasih , prakara siji iki ora kena kok lalèkaké , yaiku yèn ing ngatasé Pangéran sadina iku prasasat sèwu taun , sarta sèwu taun iku prasasat sadina .
Pangéran ora rendhet anggoné netepi prasetyané , sanadyan ana sawenèhing wong kang ngarani rendhet . Panjenengané nyabari kowé , sabab karsané aja nganti ana wong kang nemu bilai , nanging supaya wong kabèh padha mbalik sarta mratobat .
Déné dina rawuhé Gusti iku tekané kaya patrapé maling ; ing dina iku langit bakal sirna kanthi swara gumuruh nggegirisi sarta pérang-pérangané bakal lebur kobong , apadéné bumi lan kabèh kang ana ing kono bakal sirna .
Mulané menawa samubarang kabèh iki bakal lebur kanthi patrap mangkono iku , saiba gedhéné kasucèn lan kamursidan kang kudu kok udi ing uripmu ,
ing sajroné kowé padha nganti-anti sarta nyengkakaké tekané dinané Allah . Ing dina iku langit bakal lebur déning geni sarta pérang-pérangané luluh marga urubé .
Nanging cocog karo prasetyané , kita padha nganti-anti marang langit anyar sarta bumi anyar kang kadunungan kayektèn .
Mulané para Sadulur kinasih , sajroné kowé padha nganti-anti marang iku mau , padha mbudidayaa supaya tinemu tanpa cacad sarta tanpa blentong ana ing ngarsané kalawan tentrem-rahayu .
Sarta kasabarané Gusti kita iku anggepen minangka wewengan tumrap kowé kabèh kanggo olèh karahayon , iya kaya kang wis katulis déning Paulus sadulur kita kang kinasih marang kowé , miturut kawicaksanan kang kaparingaké marang panjenengané .
Prakara iku katindakaké ana ing layangé kabèh , nalika ngrembug prakara-prakara iki . Ing sajroning layang-layangé iku ana bab-bab kang angel dipahami , satemah wong-wong kang ora ngerti sarta ora kukuh imané , njungkir-balikaké prakara iku mau , njalari karusakané dhéwé , padha kaya kang katindakaké tumrap tulisan-tulisan liyané .
Nanging kowé kabèh , para Sadulur kang kinasih , sadurungé wus padha mangerti prakara iku . Mulané padha diwaspada , supaya aja nganti kasèrèt ing panasaré wong-wong kang ora ngerti pepakon , sarta aja kélangan gondhèlanmu kang kukuh .
Malah padha mundhak-mundhaka ing sih-rahmat sarta ing pangertèn marang Gusti lan Juru-wilujeng kita , Yésus Kristus . Panjenengané kang sayogya sinaosan kamulyan ing samengko nganti tumeka ing salawas-lawasé .
Apa kang wis ana ing wiwitan mula , kang wis padha dakrungu , kang wis padha dakdeleng kalawan mripatku , kang wis padha dakwaspadakaké , sarta kang wis padha dakgrayang kalawan tanganku bab Sabdaning urip -- iya iku kang padha daktulis marang kowé .
Urip iku wis kababar lan wis padha dakdeleng , sarta saiki aku kabèh padha dadi seksi lan martakaké marang kowé kabèh bab urip langgeng kang dumunung ana ing Sang Rama lan kang wis kalairaké marang aku kabèh .
Apa kang wis padha dakdeleng lan dakrungu iku mau iya dakwartakaké marang kowé kabèh , supaya kowé uga padha bisa tetunggalan karo aku kabèh . Lan tetunggalanku kabèh iku , tetunggalan karo Sang Rama lan Sang Putra , Yésus Kristus .
Iku mau kabèh padha daktulis marang kowé , supaya kabungahanku dadi sampurna .
Anadéné iki pawarta kang wis padha dakrungu saka Panjenengané lan dakwartakaké marang kowé kabèh : Allah iku pepadhang lan Panjenengané ora kadunungan pepeteng babar pisan .
Saupama kita padha ngaku tetunggalan karo Panjenengané , mangka urip kita padha ana ing sajroning pepeteng , dadi kita padha goroh lan ora padha nindakaké apa kang bener .
Nanging menawa urip kita padha ana ing sajroning pepadhang kayadéné Panjenengané iya ana ing pepadhang , dadi kita siji lan sijiné padha tetunggalan , sarta rahé Yésus , ingkang Putra iku , nucèkaké kita kabèh saka sakèhé dosa .
Saupama kita padha ngaku ora duwé dosa , dadi kita padha ngapusi awak kita dhéwé lan padha ora kadunungan kayektèn .
Menawa kita padha ngakoni dosa kita , Panjenengané iku setya tuhu lan adil , temah bakal ngapura sakèhé dosa kita , sarta nucèkaké kita saka sakèhing piala .
Saupama kita padha ngaku ora gawé dosa , dadi kita padha nganggep Panjenengané dora , sarta pangandikané ora dumunung ana ing kita .
Anak-anakku , prakara iki daktulis marang kowé supaya kowé aja padha gawé dosa . Éwadéné menawa ana kang gawé dosa , kita padha duwé Pantara ana ing ngarsané Sang Rama , yaiku : Yésus Kristus kang adil .
Iya Panjenengané iku kang dadi pangruwat tumrap sakèhé dosa kita lan ora mung kanggo dosa kita baé , nanging uga kanggo dosané wong sajagat kabèh .
Déné titikané menawa kita padha wanuh marang Allah yaiku menawa kita padha netepi pepakèné .
Sapa kang ngucap , " Aku wanuh Panjenengané , " mangka ora netepi pepakèné , iku wong goroh lan ora kadunungan kayektèn .
Ananging sapa baé kang netepi pangandikané , iku kang sanyata kadunungan sihing Allah kang sampurna ; iya iku margané anggon kita padha sumurup , yèn kita padha dumunung ana ing Panjenengané .
Sapa kang ngucap yèn nunggil karo Panjenengané , uripé wajib kaya sugengé Kristus .
Para Sadulur kinasih , kang daktulis marang kowé iki dudu pepakon anyar , nanging pepakon lawas kang wis ana ing kowé wiwit wiwitan mula . Pepakon kang lawas iku yaiku pangandika kang wis padha kokrungu .
Éwasamono kang daktulis marang kowé iku , uga pepakon anyar , kang sanyata ana ing Panjenengané lan ana ing kowé , amarga pepeteng iku lagi sirna lan pepadhang kang sejati wis sumunar .
Sing sapa ngucap yèn dumunung ana ing pepadhang , nanging sengit marang saduluré tunggal pracaya , iku isih dumunung ana ing pepeteng nganti sapréné .
Sing sapa tresna marang saduluré tunggal pracaya , iku kang lestari ana ing pepadhang , sarta ora dadi sandhungan .
Nanging sing sapa sengit marang saduluré tunggal pracaya , iku dumunung ana ing pepeteng , sarta urip ana ing pepeteng . Wong iku ora weruh menyang ngendi parané , amarga pepeteng mau wis gawé picaking mripaté .
Hé , anak-anak , aku nulis marang kowé , awit dosamu wis padha kaapura marga saka asmané .
Hé , para bapa , aku nulis marang kowé , amarga kowé wis padha wanuh marang Panjenengané kang ing wiwitan mula wis ana . Hé , para wong anom , aku nulis marang kowé , amarga kowé wis padha ngalahaké piala .
Hé , anak-anak , aku nulis marang kowé , amarga kowé wis padha wanuh marang Sang Rama . Aku nulis marang kowé , hé , para bapa , amarga kowé padha wanuh marang Panjenengané , kang ing kala purwa wis ana . Aku nulis marang kowé , hé , para wong anom , amarga kowé padha santosa , sarta pangandikané Allah dumunung ana ing kowé lan kowé wis padha ngalahaké piala .
Kowé kabèh aja padha nresnani donya lan samubarang kang ana ing kono . Menawa wong nresnani donya , iku ora kadunungan katresnan marang Sang Rama .
Sabab samubarang kang ana ing donya , yaiku pepénginané daging lan pepénginané mripat tuwin angkuhing urip , iku pinangkané ora saka Sang Rama , nanging saka ing donya .
Lan donya iki dalah pepénginané lagi sirna , nanging sapa wong kang nglakoni karsané Allah iku tetep urip ing salawas-lawasé .
Anak-anakku , saiki-iki jaman kang wekasan . Lan kaya kang wis padha kokrungu yèn antikristus bakal teka , samengko iya wis akèh antikristus kang padha jumedhul . Kang mangkono iku dadi pratandha yèn saiki-iki jaman kang wekasan temenan .
Pancèn asalé antikristus iku saka ing antara kita , nanging sanyatané padha dudu panunggalan kita ; awit saupama temen-temen dadi panunggalan kita , mesthi tetep padha nunggal karo kita . Nanging iku kelakon mangkono , supaya tetéla yèn wong-wong iku kabèh dudu panunggalan kita .
Balik kowé iku wis padha kajebadan déning Kang Suci lan marga saka mangkono kowé dadi padha mangerti .
Aku nulis marang kowé iku ora marga kowé padha ora sumurup marang kayektèn , nanging iya marga kowé padha sumurup marang bab iku , lan uga marga kowé padha sumurup yèn sakèhing goroh iku ora ana kang asalé saka kayektèn .
Sapa ta si pangawak goroh iku ? Apa dudu kang nyélaki yèn Yésus iku Kristus ? Iku antikristus , yaiku kang nyélaki marang Sang Rama lan Sang Putra .
Amarga sapa baé kang nyélaki Sang Putra iku iya ora nduwèni Sang Rama . Sapa baé kang ngakoni Sang Putra , iya nduwèni Sang Rama .
Mungguh ing kowé kabèh , apa kang wis padha kokrungu wiwit wiwitan mula , iku tetepa dumunung ana ing kowé . Menawa apa kang wis kokrungu wiwit wiwitan mula iku tetep dumunung ana ing kowé , kowé iya bakal padha tetep ana ing Sang Putra lan ana ing Sang Rama .
Anadéné prasetya kang wis kaprasetyakaké déning Panjenengané piyambak marang kita , yaiku urip langgeng .
Kabèh kang daktulis marang kowé iku mau , yaiku bab wong-wong kang sumedya nasaraké kowé .
Sabab jebadan kang wis padha koktampani saka Panjenengané iku tetep ana ing kowé . Marga saka iku kowé padha ora prelu diwulang déning wong liya . Nanging kayadéné jebadan saka Panjenengané iku mulang marang kowé bab samubarang -- lan piwulangé iku nyata , ora goroh -- sarta kayadéné anggoné Panjenengané biyèn wis mulang marang kowé , mangkono uga kowé padha tetepa ana ing Panjenengané .
Ing samengko , anak-anakku , padha tetepa ana ing Kristus , supaya samangsa Panjenengané ngatingal , kita padha kanthi tatag lan ora usah isin ana ing ngarsané bésuk ing dina rawuhé .
Menawa kowé padha sumurup yèn Panjenengané iku leres , kowé iya padha mangertia yèn saben wong kang nglakoni apa kang bener , iku lairé saka Panjenengané .
Mangertia , iba gedhéné katresnan kang kaparingaké déning Sang Rama marang kita , nganti kita padha kasebut para putraning Allah , lan kita pancèn para putraning Allah . Mulané jagat ora wanuh marang kita , amarga jagat iku ora wanuh marang Panjenengané .
Para Sadulurku kang kinasih , saiki kita padha dadi putraning Allah , ananging durung cetha kepriyé kaanan kita ing tembé . Nanging kita padha sumurup , samangsa Kristus ngatingal , kita bakal dadi padha karo Panjenengané , amarga kita bakal padha ndeleng kaananing Panjenengané ing sanyatané .
Saben wong kang duwé pangarep-arep mangkono marang Panjenengané , wong iku nucèkaké awak kayadéné Panjenengané iku suci .
Saben wong kang nglakoni dosa , iku uga nerak angger-anggeré Allah , sabab dosa iku panerak tumrap angger-anggering Allah .
Lan kowé padha sumurup yèn anggoné Panjenengané wis rawuh , iku prelu mbirat sakèhing dosa , sarta Panjenengané iku ora kadunungan dosa .
Saben wong kang tetep ana ing Panjenengané , iku ora gawé dosa manèh ; saben wong kang tetep gawé dosa , iku ora tau weruh lan ora tau wanuh marang Panjenengané .
Anak-anakku , kowé aja gelem disasaraké déning sapa baé . Sapa kang nindakaké apa kang bener iku kadunungan kayektèn , padha kaya Kristus iku leres .
Sapa kang tetep nindakaké dosa , iku asalé saka Iblis , sabab Iblis anggoné gawé dosa wus wiwit wiwitan mula . Déné rawuhé Putraning Allah iku supaya nglebur sakèhing panggawéné Iblis .
Saben wong kang lairé saka Allah , iku tansah ora nglakoni dosa ; amarga wijining ka-Allahan tetep ana ing batiné , lan ora bisa tansah nglakoni dosa , amarga lairé saka ing Allah .
Iki titikané para putraning Allah lan para anaké Iblis ; sapa baé kang ora nindakaké apa kang bener iku asalé ora saka Allah , mangkono uga kang ora tresna marang saduluré tunggal pracaya .
Sabab iya iki pawarta kang wis padha kokrungu saka wiwitan mula , yaiku supaya kita padha tresna-tinresnan .
Aja kaya Kain , kang asalé saka si jahat sarta matèni adhiné . Apa sababé anggoné matèni iku ? Amarga sakèhing panggawéné ala , lan panggawéning adhiné becik .
Para Sadulur , aja padha gumun menawa jagat padha sengit marang kowé .
Kita padha sumurup , yèn kita wis padha pindhah saka ing pati marang urip , yaiku marga kita padha tresna marang para Sadulur kita tunggal pracaya . Sapa wong kang ora nresnani , iku tetep dumunung ana ing pati .
Saben wong kang sengit marang saduluré tunggal pracaya iku ateges matèni saduluré mau . Lan kowé padha sumurup , menawa wong sing seneng matèni iku ora kadunungan urip langgeng .
Sarana iki anggon kita nyumurupi katresnané Kristus , yaiku : Panjenengané wis masrahaké nyawané kanggo kita ; dadi kita iya padha duwé kuwajiban masrahaké nyawa kita kanggo sadulur-sadulur kita tunggal pracaya .
Sapa sing uripé ing donya kalubèran , mangka weruh saduluré tunggal pracaya kacingkrangan , éwadéné nutup lawanging atiné tumrap saduluré mau , kepriyé bisané kasebut yèn katresnaning Allah tetep dumunung ing wong iku ?
Anak-anakku , anggon kita padha tresna aja kalawan tembung utawa ilat , nanging sarana panggawé sarta ing sajroning kayektèn .
Mangkono iku anggon kita padha nyumurupi , yèn asal kita iku saka ing kayektèn lan bisa nentremaké ati kita ana ing ngarsané Allah ,
samangsa ati kita melèhaké kita . Sabab kaagungané Allah iku ngluwihi ati kita sarta Panjenengané ngawuningani samubarang .
Para Sadulurku kang kinasih , menawa ati kita ora melèhaké kita , dadi kita padha kanthi teguh ing pracaya sowan ing ngarsané Allah ,
lan apa baé kang padha kita suwun , bakal kaparingaké marang kita , amarga kita padha netepi sakèhing pepakoné sarta nglakoni apa kang ndadèkaké keparengé .
Anadéné pepakoné iya iku , supaya kita padha pracaya marang asmané Yésus Kristus , Kang Putra , lan supaya padha tresna-tinresnan cundhuk karo pepakon kang kadhawuhaké déning Panjenengané marang kita .
Sapa kang netepi sakèhing pepakoné , iku dumunung ana ing Allah , lan Allah ing wong iku . Déné anggon kita padha sumurup yèn Allah dumunung ana ing kita iku sarana Roh kang wis kaparingaké marang kita .
Para Sadulurku kang kinasih , aja padha pracaya marang sadhéngah roh , nanging roh-roh iku tlitinen , apa asalé saka Allah ; amarga akèh nabi palsu kang jumedhul lan ndlajahi sajagat kabèh .
Anggonmu padha ngerti yèn iku Rohing Allah , mangkéné : Saben roh kang ngakoni menawa Yésus Kristus wis rawuh dadi manungsa , iku asalé saka Allah .
Lan saben roh kang ora ngakoni Yésus , iku asalé ora saka Allah . Roh iku rohing antikristus , kang wis padha kokrungu wartané yèn bakal teka , lan samengko wis ana ing jagat .
Anak-anakku , kowé kabèh iku asalé saka Allah lan wis padha ngalahaké para nabi palsu iku ; sabab Roh kang dumunung ana ing kowé iku ngungkuli roh kang dumunung ana ing jagat .
Wong-wong iku asalé saka jagat , mulané kang padha diucapaké iku iya prakara-prakara kadonyan , lan jagat ngrungokaké .
Kita iki asalé saka Allah ; sapa kang wanuh marang Allah , iku padha ngrungokaké marang kita . Wong kang asalé ora saka Allah iku ora ngrungokaké marang kita . Kaya mangkono titikané Rohing kayektèn karo rohing panasaran .
Para Sadulur kang kinasih , payo kita padha tresna-tinresnan , amarga katresnan iku asalé saka Allah , lan saben wong kang nindakaké katresnan , iku lairé saka Allah lan wanuh karo Allah .
Sapa kang ora nindakaké katresnan , iku ora wanuh karo Allah , sabab Allah iku katresnan .
Katresnané Allah iku kababaraké ing antara kita , yaiku Allah wis ngutus Kang Putra ontang-anting ngrawuhi jagat supaya kita padha urip marga déning Panjenengané .
Katresnan iku mangkéné : Dudu kita kang wis padha tresna marang Allah , nanging Allah kang wis nresnani kita lan wis ngutus Kang Putra minangka pangruwating dosa kita .
Para Sadulur kang kinasih , sarèhné nganti samono anggoné Allah nresnani kita , mulané kita iki iya padha kuwajiban tresna-tinresnan .
Ora ana wong kang tau ndeleng marang Allah . Menawa kita padha tresna-tinresnan , Allah tetep dumunung ana ing kita , lan katresnané iku sampurna ana ing kita .
Kaya mangkono anggon kita padha sumurup yèn kita tetep ana ing Panjenengané , lan Panjenengané ana ing kita , amarga Panjenengané wus maringaké Rohé marang kita .
Lan aku kabèh wis padha ndeleng lan neksèni yèn Sang Rama wis ngutus Sang Putra dadi Pamartaning jagat .
Sapa kang ngakoni yèn Yésus iku Putrané Allah , Allah tetep ana ing wong iku , lan wong iku ana ing Allah .
Kita iki wis padha nyumurupi lan pracaya marang katresnané Allah marang kita . Allah iku katresnan , lan sapa kang tetep dumunung ing katresnan , iku tetep ana ing Allah , lan Allah ana ing wong iku .
Katresnané Allah iku sampurna ana ing kita , yaiku menawa kita padha tatag ing pracaya ing dina pangadilan , awit kayadéné Panjenengané , kita uga ana ing donya kéné .
Sajroning katresnan ora ana rasa wedi , katresnan kang sampurna iku malah mbéngkas rasa wedi , amarga wedi iku ngandhut paukuman , lan wong kang wedi iku ora sampurna katresnané .
Anggon kita padha tresna iku , amarga Allah wis luwih dhisik nresnani kita .
Menawa ana wong kang muni , " Aku tresna marang Allah , " nanging sengit marang saduluré , iku wong goroh . Awit sapa kang ora tresna marang saduluré kang katon , mokal bisa nresnani Allah kang ora katon .
Iki dhawuh timbalan saka Panjenengané : Sapa kang tresna marang Allah , iku iya kudu nresnani saduluré .
Saben wong kang pracaya menawa Yésus iku Kristus , iku lairé saka ing Allah , lan saben wong kang tresna marang kang mutrakaké , iku iya tresna marang kang diputrakaké Panjenengané .
Anggon kita mangerti yèn kita padha nresnani para putraning Allah , yaiku menawa kita padha tresna marang Allah sarta netepi pepakoné .
Amarga iya iki katresnan marang Allah , yaiku yèn kita padha netepi pepakoné . Pepakon-pepakoné iku ora abot ,
amarga kabèh kang lair saka Allah iku ngalahaké jagat . Lan iki kaunggulan kang ngalahaké jagat , yaiku : pracaya kita .
Sapa ta kang ngalahaké jagat , kajaba wong kang pracaya menawa Yésus iku Putrané Allah ?
Iki Panjenengané kang rawuhé sarana banyu lan getih , yaiku Yésus Kristus , ora mung kalawan banyu baé , nanging kalawan banyu lan getih . Déné Roh iku kang paring paseksi , amarga Roh iku kayektèn .
Awit ana telu kang padha paring paseksi [ ana ing swarga : Rama , Sang Sabda lan Roh Suci ; sarta kateluné iku siji .
Lan ana telu kang dadi seksi ana ing bumi ] : Roh lan banyu sarta getih lan kateluné iku siji .
Kita padha nganggep marang paseksiné manungsa , ananging paseksiné Allah iku ngluwihi . Amarga iki paseksiné Allah , yaiku : Panjenengané aneksèni mungguhing Kang Putra .
Sing sapa pracaya marang Putraning Allah , iku nduwèni paseksi mangkono ana ing batiné ; sing sapa kang ora pracaya marang Allah , iku nganggep Panjenengané dora , amarga ora ngandel marang paseksi kang wis kaparingaké Allah mungguhing Kang Putra .
Anadéné paseksiné yaiku : Allah wus maringaké urip kang langgeng , lan urip iku dumunung ana ing Sang Putra .
Sapa kang nduwèni Sang Putra , iku nduwèni urip . Sapa kang ora nduwèni Putraning Allah , iku ora nduwèni urip .
Kabèh iku mau daktulis marang kowé , supaya kowé kang padha pracaya marang asmané Putraning Allah , padha sumurupa yèn kowé kabèh iku padha nduwèni urip langgeng .
Anggon kita tatag ing pracaya marang Panjenengané , jalaran Panjenengané mesthi nyembadani pandonga kita , samangsa kita nyuwun apa-apa marang Panjenengané , kang nyondhongi ing karsané .
Lan menawa kita padha sumurup yèn Panjenengané nyembadani apa baé , kang kita suwun , dadiné kita padha sumurup uga , yèn kita wis tampa apa kang kita suwun marang Panjenengané .
Menawa ana wong kang weruh saduluré tunggal pracaya nglakoni dosa , yaiku dosa kang ora nekakaké pati , iku ndedongaa marang Gusti Allah , temah Panjenengané bakal maringi urip marang wong iku , yaiku kang padha gawé dosa kang ora nekakaké pati . Ana dosa kang nekakaké pati : Yèn tumrap iku , aku ora akon ndongakaké .
Sakèhing piala iku dosa , nanging ana dosa kang ora nekakaké pati .
Kita sumurup , yèn saben wong kang lair saka Allah iku ora gawé dosa , nanging kaayoman déning Panjenengané , kang miyos saka ing Allah , temah si pangawak dursila ora bisa nggepok wong mau .
Kita sumurup , yèn asal kita saka ing Allah , lan sajagat kabèh kawengku déning pangawak dursila .
Nanging kita padha sumurup , yèn Putraning Allah wis rawuh sarta wis maringi pangertèn marang kita , supaya kita wanuh marang Kang Sejati ; lan kita dumunung ana ing Kang Sejati , ana ing patunggilané Kang Putra Yésus Kristus . Panjenengané iku Allah Kang Sejati lan gesang kang langgeng .
Anak-anakku , padha diwaspada marang sakèhé brahala .
Saka aku pinituwa , marang Ibu kang pinilih lan anak-anaké kang padha daktresnani ing sajroning kayektèn . Ora mung aku baé kang nresnani kowé kabèh , nanging dalah sakèhing wong kang wis padha ngawruhi kayektèn ,
marga saka kayektèn kang tetep dumunung ana ing kita lan bakal nunggal karo kita nganti salawas-lawasé .
Sih-palimirma , rahmat lan tentrem-rahayu saka Allah Sang Rama lan saka Yésus Kristus , Putrané Sang Rama , bakal nunggal klawan kita sajroning kayektèn lan katresnan .
Aku bungah banget déné nyumurupi , menawa ana anak-anakmu sawatara kang padha urip ing sajroning kayektèn , cundhuk karo pepakon kang wis kita tampani saka Sang Rama .
Lan samengko panjalukku marang kowé , ibu , -- aja kok anggep aku nulis pepakon anyar kanggo kowé , nanging kang daktulis iki miturut pepakon kang wis kita duwèni wiwit wiwitan mula -- supaya kita padha tresna-tinresnan .
Déné katresnan iku , kita kudu urip manut pepakoné . Lan pepakon iku , yaiku supaya kowé padha urip sajroning katresnan , kaya anggonmu wis padha krungu saka wiwitan mula .
Awit wis akèh juru panasaran kang padha jumedhul lan ndlajahi salumahing bumi , kang ora ngakoni menawa Yésus Kristus wis rawuh dadi manungsa . Iku si juru panasaran lan antikristus .
Padha diwaspada , supaya kowé aja nganti padha kélangan apa kang wis padha dakgarap , satemah anggonmu padha nampa ganjaranmu sampurna .
Saben wong kang nyimpang lan ora dumunung ana ing piwulangé Kristus , iku ora nduwèni Allah . Sing sapa dumunung ana ing piwulang iku , nduwèni Sang Rama lan Sang Putra pisan .
Menawa kowé padha katekan wong kang ora ngemban piwulang iku , aja koktampa ana ing omahmu , lan aja kokuluki salam .
Sabab sapa kang nguluki salam wong iku , kalépétan panggawéné kang ala .
Sanadyan akèh kang kudu daktulis marang kowé , aku ora gelem nulis nganggo kertas lan mangsi , nanging pangarep-arepku bakal teka dhéwé , banjur rerembugan adu-arep karo kowé kabèh , supaya kabungahan kita bisa sampurna .
Salam marang kowé kabèh saka anak-anaké sadulurmu wadon kang pinilih .
Saka aku pinituwa , marang Gayus kang kinasih , kang daktresnani ing sajroning kayektèn .
Sadulurku kang kinasih , pandongaku muga-muga kowé padha becik ing sabarang prakara lan ginanjara bagas-kuwarasan , semono uga nyawamu .
Awit aku bungah banget , nalika ana sadulur sawatara teka , awèh paseksi ing bab anggonmu padha urip ing sajroning kayektèn , sabab uripmu pancèn iya mangkono .
Tumraping aku , ora ana kabungahan kang gedhéné ngluwihi kabungahanku samangsa aku krungu , menawa anak-anakku padha urip sajroning kayektèn .
Sadulurku kang kinasih , kowé tumindak ngetrepi anggonmu dadi wong pracaya , samangsa kowé nindakaké samubarang kanggo para Sadulur tunggal pracaya , sanadyan iku padha wong bangsa liya .
Wong-wong iku ana ing sangarepé pasamuwan wis padha awèh paseksi bab katresnanmu . Becik temenan panggawému , menawa padha kokbiyantu kanggo mbacutaké lakuné , kanthi patrap kang ndadèkaké keparengé Allah .
Awit anggoné padha lelungan iku marga saka asmané , tanpa nampani apa-apa saka wong-wong kang ora wanuh marang Allah .
Kita padha kuwajiban nampa wong-wong kang kaya mangkono iku , supaya kita padha dadi kanca tunggal gawé tumrap apa kang bener .
Aku wis nulis sathithik marang pasamuwan , nanging Diotrèfès , kang kepéngin dadi pangarep ana ing pasamuwan , iku ora gelem ngakoni marang aku .
Mulané , bésuk samangsa aku teka bakal dakélingaké kang dadi panggawéné , sabab wis ngundhat-undhat nganggo tembung kasar marang aku kabèh ; lan ora trima mangkono baé , malah wong mau ora mung emoh nampani para Saduluré tunggal pracaya kang teka baé , nanging sapa kang arep nampa wong-wong mau padha dipenggak , sarta disébrataké saka pasamuwan .
Sadulurku kang kinasih , aja nulad marang kang ala , nanging nulada kang becik . Sapa kang gawé becik , iku asalé saka Allah , nanging sapa kang gawé piala , iku ora tau weruh marang Allah .
Mungguh Démétrius wis diseksèni becik déning wong kabèh , malah kaseksènan déning kayektèn dhéwé . Lan manèh aku kabèh iya padha awèh paseksi becik tumrap wong iku , lan kowé sumurup , yèn paseksiku iku nyata .
Akèh prakara kang kudu daktulis marang kowé , nanging aku ora gelem nulis marang kowé nganggo mangsi lan pèn .
Pangarep-arepku énggal bakal nemoni kowé , lan rerembugan adu-arep .
Tentrem-rahayu anaa ing kowé ! Salam saka para mitramu . Salamku marang para mitra siji-siji .
Saka Yudas , abdiné Yésus Kristus sarta saduluré Yakobus , marang para kang katimbalan , kang kinasih ana ing Allah Sang Rama sarta kang padha sinengker kagem Yésus Kristus .
Sih-rahmat , tentrem-rahayu , apadéné sih-katresnan nglubèrana kowé kabèh .
Para Sadulur kang kinasih , sajroné aku mbudidaya kanthi temenan nulis layang marang kowé bab karahayon kita kabèh , aku rumangsa kadereng nulis iki lan mituturi kowé , supaya padha tetepa anggonmu ngudi mbélani pangandel kang wis kaparingaké marang para suci .
Amarga ana sawenèhing wong kang wis nusup ing satengahmu , yaiku wong kang wis suwé padha pinesthèkaké bakal kaukum : para wong duraka kang migunakaké sih-rahmaté Allah kita kanggo ngumbar hawa-napsu , sarta kang nyélaki marang Pangwasa Tunggal lan Gusti kita , Yésus Kristus .
Nanging sanadyan kowé wis padha mangerti iku mau kabèh sarta ora mangu-mangu manèh , aku kepéngin ngélingaké kowé , menawa Gusti iku pancèn ngentasaké umat kagungané saka tanah Mesir , nanging sabanjuré numpes kang padha ora pracaya .
Mangkono uga , para malaékat kang ora padha manut marang wates-watesing pangwasané , temah ninggal papan padunungané , bakal katahan kanthi blenggu kang langgeng ana ing pepeteng , nganti tekaning pangadilan ing dina gedhé ,
iya kaya kang mangkono , Sodom lan Gomora sarta kutha-kutha ing sakubengé , kang kanthi cara kang padha , nindakaké laku jina , sarta padha mburu kamareman kang ora lumrah , wus padha kasiksa ing geni langgeng , minangka pepéling tumrap manungsa kabèh .
Ewadéné , para juru ngimpi uga padha njemberaké badané lan ngrèmèhaké pangwasaning Allah sarta anyenyamah marang sakèhing kamulyan ing swarga .
Malah Mikhaèl , panggedhéning para malaékat , nalika padu karo Iblis bab layoné Musa , ora wani ngadili Iblis iku nganggo tembung-tembung panyenyamah , nanging mung ngucap mangkéné , " Kowé muga didukani déning Gusti . "
Ananging wong-wong iku padha nyenyamah samubarang kang ora padha dimangertèni lan apa kang padha dimangertèni kaya patrapé kéwan kang tanpa budi , malah iku kang njalari karusakané .
Bilai wong-wong iku , sabab padha mèlu mlaku ing dalan kang katempuh déning Kain lan marga mburu opah , njegur ing panasarané Biléam , temah padha tumpes , marga anggoné mbaléla kayadéné Korah .
Wong iku padha dadi rereged ana ing bujananing katresnanmu , jalaran tanpa nduwèni rasa isin ngentèk-entèkaké sarta mung mentingaké awaké dhéwé . Wong iku padha kaya méga kang tanpa banyu , kang kabur katut ing angin ; prasasat wit-witan kang ora metokaké woh ing mangsa gogrog godhongé , kaya wit-witan kang rungkat sarta mati babar pisan .
Prasasat ombaking sagara kang nggegirisi , kang ngumplukaké kanisthané dhéwé , padha kaya lintang-lintang kang ngumbara , kang wis kacawisan panggonan ana ing jagating pepeteng langgeng salawasé .
Hénokh , turun kang kapitu saka Adam , uga wis meca wong-wong iku , surasané , " Lah Gusti rawuh ginarebeg déning para suci abdiné kang maèwu-èwu cacahé ,
karsa nindakaké pangadilan tumrap wong kabèh , sarta matrapi paukuman marang sakèhing pratingkah mblasar kang padha dilakoni , sarta jalaran saka sakèhing tembung kang nistha , kang diucapaké déning para wong dosa kang mblasar iku marang Gusti . "
Iku wong kang padha grundelan lan ora nrima ing pepesthèn , urip nuruti hawa-napsu , nanging cangkemé padha ngucapaké tembung-tembung kang ngayawara , ngonggrong wong , supaya olèh kauntungan .
Nanging kowé iku , para Sadulur kinasih , padha élinga marang pangandika kang biyèn wis kawedharaké marang kowé kabèh déning para rasulé Gusti kita , Yésus Kristus .
Jalaran kowé wis padha dipangandikani , " Mbésuk ngarepaké jaman wekasan bakal ana juru pamoyok , kang lakuné padha ngumbar hawa-napsuné kang mblasar . "
Wong-wong iku kang padha njalari cecongkrahan , manungsa kadonyan kang ora kadunungan Roh Suci .
Nanging kowé , para Sadulur kinasih , padha mbanguna awakmu dhéwé , kanthi kadhasarana pracayamu kang suci linuwih , sarta ndedongaa ana ing patunggilané Roh Suci .
Awakmu padha reksanen kanthi patrap mangkono iku , ana ing sajroning sihé Allah , kalawan nganti-anti marang sih-rahmaté Gusti kita , Yésus Kristus , tumuju ing urip langgeng .
Wong-wong kang atiné isih mangu-mangu padha welasana .
Wong iku padha entasna sarana karebut saka ing geni . Nanging télakna welas-asihmu kanthi rasa wedi marang wong-wong liyané uga , sarta padha sengita marang sandhangané wong-wong kang kajemberaké déning pepénginan-pepénginaning dosa .
Kagem Panjenengané kang kwasa ngreksa marang kowé kabèh , supaya padha ora kesandhung sarta mrenahaké kowé kalawan tanpa cacad lan kanthi kebak kabungahan ana ing ngarsaning kamulyané .
Allah kang mung siji , Pamarta kita , marga déning Yésus Kristus , Gusti kita , iku kang sayogya sinaosan kamulyan , kaluhuran , kasantosan sarta pangwaos , sadurungé dumadining jaman , saiki sarta nganti ing salawasé . Amin .
Iki wahyuné Yésus Kristus , kang kaparingaké déning Allah marang Panjenengané , supaya katedahaké marang para abdiné bab apa kang pinasthi bakal énggal kelakon . Panjenengané wus medharaké bab iku marang Yohanes abdiné , lantaran malaékat utusané .
Yohanes wus neksèni bab pangandikané Allah lan bab paseksi kang kaparingaké déning Yésus Kristus , yaiku samubarang kang wus kadeleng .
Rahayu wong kang macakaké lan para wong kang padha ngrungokaké pamedhar wangsit iki sarta kang netepi apa kang katulis ing kono , awit waktuné wus cedhak .
Saka Yohanes marang pasamuwan pepitu kang ana ing Asia-Cilik : Sih-rahmat lan tentrem-rahayu anaa ing kowé kabèh , saka Panjenengané , kang ana lan kang wis ana sarta kang bakal rawuh , apadéné saka roh pepitu kang padha ana ing ngarsaning dhamparé ,
sarta manèh saka Yésus Kristus , Seksi kang setya , kang dhisik dhéwé wungu saka ing antarané wong mati lan kang ngwaosi para raja ing bumi iki . Kagem Panjenengané , kang ngasihi kita lan kang wis mbirat dosa kita kalawan rahé , --
lan kang wis ndadèkaké kita sawijining kraton , lan imam-imam sumaos marang Allah , ingkang Rama , -- iya kagem Panjenengané iku kamulyan lan pangwasa nganti ing salawas-lawasé . Amin .
Kawruhana , Panjenengané rawuh nitih méga lan saben mripat bakal ndeleng Panjenengané , dalah wong kang wis padha njojoh Panjenengané . Sakèhing bangsa ing bumi bakal nangisi Panjenengané . Iya , Amin .
" Ingsun iki Alfa lan Oméga , Pangandikané Gusti Allah kang ana , lan kang wus ana , sarta kang bakal rawuh , kang Mahakwasa . "
Aku , Yohanes , sadulur sarta panunggalanmu sajroning kasusahan , ing sajroning Kraton sarta kanthi mantep nganti-anti marang Yésus , lagi ana ing pulo kang aran Patmos marga saka pangandikané Allah lan paseksi kang kaparingaké déning Yésus .
Mbeneri ing dinané Gusti , aku kalimputan ing Roh lan aku krungu swara kang sora ana ing mburiku , kaya uniné kalasangka ,
pangandikané , " Apa kang sira deleng , iku tulisen ana ing kitab lan kirimna marang pasamuwan pepitu iki : Marang Éfesus , marang Smirna , marang Pèrgamus , marang Tiatira , marang Sardis , marang Filadèlfia lan marang Laodikia . "
Aku tumuli nolèh arep meruhi swara kang ngandikani aku iku . Lan sawisé aku nolèh , aku weruh ana cagak padamaran mas pitu .
Sarta ing tengah-tengahé cagak padamaran pitu mau ana kang madha rupa karo Putraning Manungsa , ngagem jubah kang dawané nganti klangsrah tekan sampéyané , lan jajané apaningset emas .
Mustaka lan rékmané putih kaya wulu wedhus gèmbèl , memplaké kaya salju lan tingalé kaya urubing geni .
Sampéyané kaya tembaga mengangah ana sajroning prapèn ; swarané kaya kumrosaking banjir gedhé .
Astané kang tengen ngasta lintang pitu sarta tutuké ngedalaké pedhang kang landhep kiwa-tengen , wedanané sumunar kaya srengéngé kang padhang sumilak .
Nalika aku weruh Panjenengané , aku nuli sujud ana ing ngarsaning sampéyané kaya wong mati ; nanging aku banjur ditumpangi astané kang tengen , sarta dingandikani , " Aja wedi ! Ingsun iki Kang Wiwitan lan Kang Wekasan ,
lan Kang Gesang , Ingsun wus séda , nanging delengen , Ingsun gesang nganti salawas-lawasé lan Ingsun ngasta sakèhing kunciné pati lan kratoning pati .
Marga saka iku tulisen apa kang wis sira deleng , iya kang kelakon ing samengko tuwin kang bakal kelakon ing tembé .
Mungguh wadiné lintang pitu kang sira deleng ana ing astaningsun tengen lan cagak padamaran emas pitu iku mangkéné : Lintang pitu iku malaékaté pasamuwan pepitu lan cagak padamaran emas pitu iku pasamuwan pepitu . "
" Sira nulisa marang malaékaté pasamuwan ing Éfesus : Iki pangandikané kang ngasta lintang pepitu ing astané tengen lan kang tindak ing antarané cagak padamaran mas pepitu iku .
Ingsun pirsa sakèhing panggawénira , iya marang rekasanira iya marang kaantepanira . Ingsun pirsa , menawa sira ora bisa nyabari para wong duraka , lan menawa sira wus nliti wong-wong kang ngaku-aku rasul , mangka ing sanyatané dudu , menawa sira wis meruhi wong-wong iku tukang goroh .
Sira tetep sabar sarta nandhang sangsara marga saka asmaningsun ; lan sira ora tau krasa sayah .
Sanadyan mangkono sira Ingsun cacad , marga sira wis ninggal katresnanira kang kawitan .
Mulané sira élinga sapira jeroné anggonira wis keplorod ! Padha mratobata sarta nglakonana kaya panggawénira kang sakawit . Menawa ora mangkono , Ingsun mesthi bakal ngrawuhi sira , sarta Ingsun bakal mundhut cagak padamaranira saka ing panggonané , menawa sira ora mratobat .
Nanging iki kang dumunung ing sira , yaiku sira sengit marang tumindaking wong-wongé Nikolaus , kang uga Ingsun sengiti .
Sapa kang duwé kuping , ngrungokna apa kang kapangandikakaké déning Roh marang pasamuwan-pasamuwan . Sing sapa unggul , iku bakal sunparingi mangan wohing wit panguripan kang ana ing Taman Firdaus kagungané Allah . "
" Sira nulisa marang malaékaté pasamuwan ing Smirna : Iki pangandikané Kang Wiwitan sarta Kang Wekasan , kang wus séda lan gesang manèh :
Ingsun pirsa kasusahanira lan kamlaratanira , -- ananging sira sugih -- apadéné pitenahé wong kang ngaku-aku wong Yahudi , mangka sanyatané dudu ; kosok-baliné wong-wong iku panunggalané Iblis .
Sira aja wedi marang sadhéngah kasangsaran kang kudu sira sangga ! Satemené Iblis bakal nglebokaké wong sawatara panunggalanira marang pakunjaran , supaya sira nampa pacoban sarta sira bakal ketaman kasusahan sapuluh dina lawasé . Sira disetya tuhu nganti tumeka ing pati , lan sira bakal sunganjar makuthaning kauripan .
Sapa kang duwé kuping , ngrungokna apa kang dipangandikakaké déning Roh marang pasamuwan-pasamuwan : Sing sapa unggul , iku ora bakal nandhang sangsara déning pati kang kapindho . "
" Sira nulisa marang malaékaté pasamuwan ing Pèrgamus : Iki pangandikané kang ngasta pedhang landhep kiwa-tengen :
Ingsun pirsa ana ing ngendi pamanggonira , iya iku panggonan dhamparé Iblis ; éwadéné sira ngugemi asmaningsun , sarta ora nyélaki pracayanira marang Ingsun , uga ora ing nalika jamané Antipas , seksiningsun , kang setya marang Ingsun kang dipatèni ana ing ngarepira , ing panggonané Iblis .
Ananging sira , ana sawatara kang suncacad ; ing antaranira ana sawatara kang padha ngugemi piwulangé Biléam , kang ngajani Balak supaya njlomprongaké wong Israèl , supaya padha mangana sesajèné brahala sarta laku-jina .
Mangkono uga ing antaranira ana kang padha ngugemi piwulangé para panganuté Nikolaus .
Marga saka iku sira mratobata ! Menawa ora mangkono , Ingsun bakal énggal ngrawuhi sira sarta Ingsun bakal nempuh perang marang wong-wong mau kalawan pedhang kang ana ing tutukingsun iki .
Sapa kang duwé kuping , ngrungokna apa kang dadi pangandikané Roh marang pasamuwan-pasamuwan : Sapa kang unggul , bakal sunparingi mangan manna kang piningit ; sarta sunganjar watu putih , kang ing ndhuwuré katulisan jeneng anyar , kang ora kawruhan ing wong , kajaba kang nampani iku . "
" Sira nulisa marang malaékaté pasamuwan ing Tiatira : Iki pangandikané putraning Allah , kang tingalé kaya urubing geni lan sampéyané kaya tembaga :
Ingsun pirsa sakèhing panggawénira : iya katresnanira , iya pracayanira , apadéné pangabdinira lan kaantepanira . Ingsun pirsa , menawa panggawénira kang wekasan iku ngluwihi kang wiwitan .
Nanging sira suncacad , amarga sira ngumbar Izébèl , wong wadon kang ngaku-aku nabi , memulang lan nasaraké para abdiningsun supaya laku-cabul lan mangan sesajèné brahala .
Ingsun wus paring waktu marang wong mau supaya mratobat , nanging ora gelem mratobat saka anggoné laku-cabul .
Wruhanira , wong iku bakal sungluntungaké ing paturon , sundadèkaké lara lan para kang laku-jina karo wong mau bakal suntempuhaké ing sangsara gedhé , menawa padha ora mratobat saka pratingkahé wong wadon iku .
Apadéné anak-anaké bakal suntumpes . Satemah sakèhé pasamuwan bakal padha mangerti yèn Ingsun iki kang nliti pikiran lan atining manungsa . Sarta Ingsun bakal males marang sawiji-wijiné panunggalanira miturut sapanggawénira .
Nanging sira , iya iku wong-wong liyané kang ana ing Tiatira , kang ora ngugemi piwulang iku , lan kang ora nyinau wewadining Iblis , kayadené anggoné ngarani , iku sundhawuhi , mangkéné : Ingsun ora karsa ngetrapi momotan liyané marang sira .
Nanging apa kang sira duwèni iku kukuhana nganti sarawuhingsun .
Déné sapa kang unggul lan nindakaké pakaryaningsun nganti tumeka ing wekasan , iku bakal sunganjar pangwasa mengku para bangsa ,
lan iku bakal padha dirèh klawan teken wesi ; wong-wong iku bakal karemuk kaya grabah , -- padha kaya pangwasa kang Ingsun tampèni saka Ramaningsun -- ,
apadéné bakal sunganjar lintang panjer ésuk .
Sapa kang duwé kuping , ngrungokna apa kang dadi pangandikané Roh marang pasamuwan-pasamuwan . "
" Sira nulisa marang malaékaté pasamuwan ing Sardis : Iki pangandikaning Panjenengané , kang kagungan Rohé Allah pepitu lan lintang pepitu iku : Ingsun pirsa sakèhing panggawénira ; sira kaaranan urip , mangka satemené mati !
Sira tangia , lan nyantosakna apa kang isih kari kang wis ngarepaké mati , awit panggawénira iku ora ana siji-sijia kang sunpanggih sampurna ana ing ngarsané Allahingsun .
Awit saka iku sira élinga , kepriyé anggonira nampani lan krungu ; iku tetepana lan mratobata ! Awit menawa sira ora jumaga , Ingsun bakal ngrawuhi sira kaya maling , sarta sira ora bakal mangerti wayah apa anggoningsun ngrawuhi sira .
Nanging ing Sardis kono uga ana wong sawatara kang ora ngregedi sandhangané ; wong-wong iku bakal ndhèrèk ing satindakingsun kalawan manganggo putih , marga padha sembada .
Sapa kang unggul , iku bakal dienggoni sandhangan putih kaya mangkono ; Ingsun bakal ora mbusak jenengé saka ing buku kauripan , nanging ingsun bakal ngakeni jenengé ana ing ngarsané Ramaningsun lan ing ngarepé para malaékaté .
Sapa kang duwé kuping , ngrungokna apa kang dadi pangandikané Roh marang pasamuwan-pasamuwan . "
" Sira nulisa marang malaékaté pasamuwan ing Filadèlfia : Iki pangandikané Kang Suci , Kang Sanyata , kang ngasta kunciné Daud ; samangsa Panjenengané ngengakaké , ora ana kang bisa nutup , samangsa Panjenengané nutup , ora ana kang bisa ngengakaké .
Ingsun pirsa sakèhing panggawénira : Wruhanira , sira wis sunwengani lawang kang ora bisa kainebaké déning wong . Ingsun pirsa menawa kakuwatanira ora sapiraa , nanging sira netepi pangandikaningsun sarta ora nyélaki asmaningsun .
Wruhanira , wong sawatara saka panunggalané Iblis , yaiku kang padha ngaku-aku Yahudi , mangka sajatiné dudu , nanging goroh , iku bakal sunpasrahaké marang sira . Sanyatané Ingsun nekakaké wong-wong iku , supaya padha sumungkem sujud ana ing ngareping sikilira sarta padha mangerti , yèn Ingsun ngasihi sira .
Amarga sira wis netepi pangandikaningsun , supaya kalawan sabar mantep nganti-anti marang Ingsun , mulané Ingsun iya bakal ngreksa sira ing dina pacoban kang bakal nekani ing sajagat kabèh kanggo nliti wong-wong kang padha manggon ing bumi .
Ingsun bakal énggal rawuh . Kukuhana , apa kang sira duwèni , supaya aja ana wong kang ngrebut makuthanira .
Sapa kang unggul , iku bakal sundadèkaké saka-guru ana ing Padaleman Suciné Allahingsun , lan bakal ora metu manèh saka kono ; karodéné bakal suntulisi asmané Allahingsun , jenengé kuthané Allahingsun , yaiku Yérusalèm anyar , kang tumurun saka swarga saka Allahingsun , sarta asmaningsun kang anyar .
Sapa kang duwé kuping , ngrungokna apa kang dadi pangandikané Roh marang pasamuwan-pasamuwan . "
" Lan sira nulisa marang malaékaté pasamuwan ing Laodikia : Iki pangandikané Sang Amin , Seksi kang setya tuhu lan sanyata , wiwitané titahing Allah :
Ingsun pirsa sakèhing panggawénira : sira iku ora adhem lan ora panas . Saiba beciké saupama sira adhem utawa panas .
Kang iku sarèhné sira iku manget-manget , ora adhem lan ora panas , mulané Ingsun bakal nglepèh sira saka ing tutukingsun .
Sarèhné sira duwé ujar : Aku iki sugih lan aku wis ngudi kasugihan sarta ora kekurangan apa-apa , apa manèh marga sira ora mangerti , yèn sira iku mlarat lan memelas , wuta lan kawudan ,
mulané Ingsun ndhawuhi sira , supaya sira tuku mas kang binesot ing geni marang Ingsun , supaya sira dadi sugih ; lan uga sandhangan putih , supaya sira anggo , temah aja nganti katon anggonmu wuda , kang ngisin-isini ; apadéné lenga kanggo mblonyohi mripatira , supaya sira bisa ndeleng .
Sapa wong kang sunkasihi , iku sunwelèhaké lan sunpatrapi ; marga saka iku , sing tumemen lan mratobata !
Wruhanira , Ingsun jumeneng ana ngarep lawang sarta thothok-thothok ; menawa ana wong kang krungu swaraningsun lan mbukakaké lawang , Ingsun bakal lumebet manggihi wong iku lan kembul bujana bareng wong iku lan wong iku karo Ingsun .
Sapa kang unggul , iku bakal sunlenggahaké bareng karo Ingsun ana ing dhamparingsun , kayadéné Ingsun uga wis unggul lan banjur lenggah bareng Ramaningsun ana ing dhamparé .
Sapa kang duwé kuping , ngrungokna apa kang dadi pangandikané Roh marang pasamuwan-pasamuwan . "
Sawisé mangkono aku weruh : Lah sanyata , lawanging swarga ana kang menga sarta ana swara kang wis dakrungu biyèn , ngandikani aku kaya swarané kalasangka , mangkéné , " Sira munggaha mréné bakal suntedahi apa kang sawisé iki pinasthi kelakon . "
Sanalika iku aku kalimputan ing Roh , lah ing swarga ana dhampar , lan ana kang lenggah ing dhampar iku .
Panjenengané kang lenggah ing dhampar iku sawangané kaya sesotya yaspis lan sardis ; lan ing sakubengé dhampar ana kluwungé kang katon sumunar kaya jamrud .
Anadéné ing sakubengé dhampar mau ana dhamparé patlikur linenggahan déning pinituwa patlikur , padha ngagem ageman putih sarta ngagem makutha emas .
Saka ing dhampar mau ana kilaté kang metu lan swara gludhug kang gumleger , lan ing ngarepé dhampar ana obor pitu kang padha murub : yaiku Rohé Allah pepitu .
Karodéné ing ngarepé dhampar ana sagara kaca kristal ; ing satengahé dhampar lan ing sakubengé ana makluk papat padha kebak mripat ana ing ngarep lan ing buri .
Déné makluk mau kang kapisan kaya singa , kang kapindho kaya pedhèt , kang katelu iku rainé kaya manungsa , lan kang kapaté kaya manuk garudha mabur .
Makluk papat mau siji-sijiné ana swiwiné enem , ing sisih njaba lan njeroné padha kebak mripat , lan rina-wengi tanpa lèrèn anggoné ngucap mangkéné , " Suci , suci , suci , Gusti Allah ingkang Mahakwaos , ingkang rumiyin wonten , ingkang samangké wonten , saha ingkang badhé rawuh . "
Saben-saben makluk mau padha ngunjukaké pamuji lan pakurmatan tuwin puji sokur marang Panjenengané kang lenggah ing dhampar lan kang gesang langgeng ing salawas-lawasé ,
para pinituwa patlikur mau banjur padha sumungkem ana ing ngarsané kang lenggah ing dhampar iku , sarta manembah marang Panjenengané kang gesang ing salawas-lawasé . Sarta padha nyèlèhaké makuthané ana ing sangarepé dhampar iku kalawan munjuk ,
" Dhuh Gusti saha Allah kawula , Paduka ingkang sayogi tampi pamuji saha pakurmatan sarta pangwaos . Amargi Paduka sampun nitahaken samukawis ; sarta amargi saking karsa Paduka , samukawis punika wonten lan tinitahaken . "
Aku tumuli sumurup kitab gulungan ana ing astané tengen Panjenengané kang lenggah ing dhampar mau , kang katulisan ing njero lan ing njaba lan disègel nganggo sègel pitu .
Aku weruh malaékat kang prakosa nguwuh-uwuh klawan swara sora , " Sapa kang pantes ngudhari gulungan kitab iku sarta mbukaki sègelé ? "
Nanging ing swarga lan ing bumi tuwin sangisoring bumi , ora ana kang bisa ngudhari gulungan kitab mau sarta ndeleng sisih njeroné .
Aku banjur nangis kelara-lara , amarga ora ana wong sijia baé kang dianggep pantes ngudhari gulungan kitab iku utawa ndeleng sisih njeroné .
Banjur ana salah sijiné pinituwa kang ngandika marang aku , " Kowé aja nangis ! Delengen , singa kang saka trah Yéhuda , yaiku sogolané Daud , kang wis unggul , temah Panjenengané bisa ngudhari gulungan kitab iku sarta mbukaki sègelé pitu . "
Aku banjur ndeleng ing satengahé dhampar lan makluk papat iku tuwin ing satengahé para pinituwa mau ana Cempé jumeneng katoné kaya wis kasembelèh , singaté pitu lan tingalé pitu : yaiku Rohé Allah pepitu kang kautus menyang salumahing bumi .
Panjenengané iku banjur nyelak sarta nampani gulungan kitab mau saka astané tengen Panjenengané kang pinarak ing dhampar .
Nalika Panjenengané mundhut gulungan kitab mau , makluk papat lan pinituwa patlikur iku nuli sungkem ana ing ngarsané Cempé iku , karo padha nyekel clempung lan bokor emas , isi dupa kebak ; yaiku pandongané para suci .
Sarta padha ngidungaké kidung anyar , tembungé , " Paduka sembada nampèni gulungan kitab punika sarta mbikaki sègelipun ; amargi Paduka sampun kasembelèh lan sarana rah Paduka , Paduka sampun nebus tiyang-tiyang saking saben taler saha basa tuwin umat miwah bangsa kagem Allah .
Sarta Paduka ndadosaken tiyang-tiyang punika satunggaling kraton lan imam-imam kagem Allah kita , sarta sami badhé ngerèh dados raja wonten ing bumi . "
Aku tumuli ndeleng lan krungu swarané malaékat akèh ing sakubenging dhampar , lan makluk-makluk tuwin para pinituwa ; cacahé pirang-pirang atus èwu lan pirang-pirang yuta ,
pangucapé kalawan swara sora , " Sang Cempé ingkang sampun kapragat punika sembada nampèni pangwaos , lan kasugihan , sarta kawicaksanan , saha kakiyatan , tuwin kaurmatan , miwah kamulyan lan pangalembana . "
Aku banjur krungu sakèhing makluk kang ana ing swarga lan ing bumi tuwin sangisoring bumi , sarta ing sagara , apadéné kang urip ing njeroné , padha ngucap : " Pangalembana lan kaurmatan , tuwin kamulyan sarta pangwaos kagem Panjenenganipun ingkang lenggah ing dhampar saha Sang Cempé , ngantos salami-laminipun ! "
Makluk papat iku padha ngucap , " Amin ! " Sarta para pinituwa mau padha sujud lan manembah .
Aku banjur ndeleng Cempé iku mbikak sègel kang kapisan saka sègel pitu mau , lan aku krungu makluk papat kang kapisan iku ngucap , swarané kaya gludhug , " Mara delengen ! "
Tumuli aku ndeleng : Lah , ana jaran putih , kang nunggang nyekel panah lan kaparingan ganjaran makutha . Wong iku tumuli maju kaya wong kang wis unggul supaya ngrebut kaunggulan .
Nalika Cempé mau mbikak sègel kang kapindho , aku krungu makluk kang kapindho ngucap , " Mara delengen ! "
Tumuli ana jaran liyané maju , ulesé abang mbranang , sarta kang nunggang kaparingan pangwasa mundhut tentrem-rahayu saka ing bumi , supaya wong padha patèn-pinatèn , lan uga kaparingan pedhang gedhé .
Nalika Cempé iku mbikak segel kang katelu aku krungu makluk kang katelu ngucap , " Mara delengen ! " Nuli aku weruh : lah , ana jaran ireng , kang nunggang nyekel timbangan .
Aku krungu ana swara ing tengah-tengahé makluk papat iku tembungé , " Gandum sataker sadinar , lan sair telung taker sadinar . Ananging aja ngrusak lenga lan anggur iku . "
Nalika Cempé mau mbikak sègel kang kapat , aku krungu makluk kang kapat ngucap , " Mara delengen ! "
Tumuli aku weruh : Lah ana jaran ijo-kuning siji , sarta kang nunggang jenengé Pati , lan dietutaké déning teleng-palimenganing pati . Lan iku padha kaparingan pangwasa matèni isining jagat saprapat srana pedhang , pailan sarta pageblug , apadéné srana kéwan-kéwan galak ing bumi .
Nalika Cempé iku mbikak sègel kalima , aku nuli weruh sangisoré misbyah ana nyawané wong-wong kang wis dipatèni marga saka pangandikané Allah lan marga saka paseksiné .
Nyawa-nyawa mau padha nguwuh-uwuh klawan swara sora , " Ngantos pinten dangunipun malih , dhuh Pangéran Ingkang Mahakwaos , ingkang suci sarta leres , anggèn Paduka mboten ngadili saha malesaken rah kawula dhateng tiyang ingkang manggèn wonten ing bumi ? "
Tumuli padha kaparingan jubah putih , sarta kadhawuhan , supaya lerem sawatara mangsa manèh nganti tumeka saganeping cacahé para kanca-leladi lan sadulur-saduluré tunggal pracaya , kang iya bakal dipatèni , kaya wong-wong mau .
Aku nuli weruh , Cempé mau mbikak sègel kang kanem , sanalika ana lindhu kang nggegirisi lan srengéngé dadi peteng kaya kanthong wulu ireng sarta rembulan dadi abang mbranang kaya getih .
Lan lintang-lintang ing langit padha rontog ing bumi , kaya wohing anjir kang isih mentah padha rontog , nalika katempuh ing angin gedhé .
Langit tumuli nglunthung kaya gulungan kitab sarta sakèhing gunung lan pulo padha ngalih saka panggonané .
Para raja ing bumi lan para panggedhé sarta para prawira , lan para wong sugih sarta wong-wong kang kwasa , lan sakèhing batur sarta wong mardika padha ndhelik ana ing guwa-guwa lan ing antarané watu-watu karang ing gunung .
Iku mau kabèh padha kandha marang gunung-gunung lan marang watu karang , " Aku padha jugrugana lan dhelikna saka ngarsaning Panjenengané , kang lenggah ing dhampar , sarta saka bebenduné Cempé iku . "
Sabab wis tekan waktuné dina agung , yaiku dinaning bebendu , sarta sapa kang kuwagang nadhahi ?
Sawisé iku aku weruh malaékat papat jumeneng ana ing kéblat-papat , padha nyandhet anginé bumi , supaya aja ana angin niyup menyang dharatan utawa menyang sagara tuwin menyang wit-witan .
Sarta aku ndeleng malaékat liyané njedhul saka panggonan plethèking srengéngé . Panjenengané ngasta cap kagungané Allah kang gesang , lan banjur nywara kanthi sora marang malaékat papat kang padha kaparingan kuwajiban ngrusak bumi lan sagara ,
pangandikané , " Aja ngrusak bumi lan sagara utawa wit-witan sadurungé aku ngecapi para abdiné Allahku ing bathuké ! "
Aku krungu yèn cacahé kang padha kaecapan iku : Saka panunggalané taler Banisraèl kabèh kang kaecapan ana satus patang puluh papat èwu .
Saka taler Yéhuda kang kaecapan rolas èwu , saka taler Rubèn rolas èwu , taler Gad rolas èwu ,
taler Asyèr rolas èwu , taler Naftali rolas èwu , taler Manasyé rolas èwu ,
saka taler Siméon rolas èwu , taler Lèwi rolas èwu , taler Isakhar rolas èwu ,
saka taler Zébulon rolas èwu , taler Yusuf rolas èwu , taler Bènyamin rolas èwu .
Sawisé mangkono aku weruh : Lah ana golonganing wong akèh kang cacahé tanpa wilangan , saka sakèhing bangsa lan taler tuwin umat sarta basa , ngadeg ana ing sangarepé dhampar lan ing ngarsané Cempé , padha nganggo jubah putih lan nyekel godhong palem .
Iku padha nywara kalawan sora , " Karahayon konjuk ing Allah kawula ingkang lenggah ing dhampar saha ing ngarsanipun Sang Cempé ! "
Lan sakèhing malaékat padha jumeneng ing sakubenging dhampar lan para pinituwa tuwin makluk papat iku , sarta padha sujud ana ing ngarepé dhampar lan manembah marang Allah ,
klawan munjuk , " Amin ! Sakathahing puji lan kamulyan , sarta kawicaksanan tuwin panuwun , saha kaurmatan miwah pangwaos saha kasantosan konjuk ing Allah kita langgeng salami-laminipun ! Amin ! "
Tumuli ing antarané para pinituwa mau ana kang ndangu marang aku , " Sapa kang padha nganggo jubah putih iku lan pinangkané saka ngendi ? "
Atur wangsulanku , " Bapa , punika panjenengan ingkang uninga . " Pinituwa mau banjur ngandika marang aku , " Iku para kang luwar saka ing sangsara gedhé sarta wus padha ngumbah jubahé nganti putih sarana rahé Cempé iku .
Mulané padha ngadeg ana ing ngarsané dhamparing Allah lan padha ngladosi Panjenengané rina-wengi ana ing Padaleman Suciné . Panjenengané kang lenggah ing dhampar iku bakal masang tarub minangka pangaubané ,
sarta ora bakal padha ngelih lan ngelak manèh , tuwin bakal ora kena dayaning srengéngé utawa panas kang sumelèt .
Amarga bakal padha diengon déning Cempé mau sarta diirid menyang tuking banyu kauripan . Déné Allah bakal ngusapi sakèhing eluh saka ing mripaté . "
Bareng Sang Cempé iku mbikak sègel kang kapitu , ing swarga banjur sidhem-premanem watara satengah jam suwéné .
Tumuli aku weruh malaékat pitu kang marak ing ngarsaning Allah , padha kaparingan kalasangka pitu .
Banjur ana malaékat liyané kang nungka lan jumeneng cedhak misbyah kalawan ngasta padupan mas . Nuli padha kaparingan dupa akèh supaya dianggo sesaosan bebarengan karo pandongané para suci ana ing misbyah mas kang ana ing ngarepé dhampar iku .
Kukusé dupa kumelun awor karo pandongané para suci iku saka ing astané malaékat mau marang ing ngarsané Allah .
Malaékat mau tumuli mundhut padupan mas iku , diisèni geni saka misbyah , lan iku banjur diuncalaké ing bumi . Nuli ana swara gumlegering gludhug bebarengan karo bledhèg sarta lindhu .
Malaékat pepitu kang ngasta kalasangka pitu mau banjur padha cecawis arep ngungelaké kalasangkané .
Malaékat kang kapisan banjur ngungelaké kalasangkané , nuli ana udan ès , lan geni , campur getih ; lan kabèh mau kauncalaké menyang bumi ; temah saprateloné bumi lan saprateloné wit-witan kobong sarta sakèhé sesuketan ijo padha geseng .
Malaékat kang kapindho nuli ngungelaké kalasangkané banjur ana rerupan saèmper gunung gedhé kang murub , kaceguraké ing sagara . Temah saprateloné sagara iku dadi getih ,
lan makluk ing sagara kang duwé nyawa saprateloné padha mati tuwin saprateloné prau-prau padha tumpes .
Malaékat kang katelu nuli ngungelaké kalasangkané , banjur ana lintang gedhé tiba saka langit , murub kaya obor , sarta nibani saprateloné kali-kali lan etuk-etuking banyu .
Anadéné lintang mau jenengé Apsintus . Satemah saprateloné sakèhing banyu dadi pait , njalari akèh wong kang padha mati marga saka banyu mau , awit wus dadi pait .
Malaékat kang kapat banjur ngungelaké kalasangkané , nuli saprateloné srengéngé lan saprateloné rembulan tuwin saprateloné lintang-lintang katempuh , temah saprateloné iku kabèh padha dadi peteng , lan saprateloné rina ora padhang , sarta wenginé iya mangkono uga .
Aku banjur weruh , lan krungu ana manuk garudha mabur dhuwur ing langit lan ngucap kanthi swara sora , " Bilai , bilai , bilai wong kang manggon ana ing bumi , awit saka swara kalasangkané malaékat telu liyané , kang isih bakal ngungelaké kalasangkané . "
Malaékat kang kalima tumuli ngungelaké kalasangkané , aku banjur weruh ana lintang kang tiba ing bumi saka langit , sarta lintang mau kaparingan kunciné lawanging teleng palimenganing pati .
Lawanging teleng palimenganing pati mau nuli kabukak , banjur ana pega kumelun saka ing teleng iku kaya pegané pawon gedhé , temahan srengéngé lan awang-awang padha dadi peteng déning pegané teleng mau .
Saka ing pega iku metu walangé akèh padha neba ing bumi lan padha kaparingan daya kayadéné dayané kalajengking ing bumi .
Lan padha kadhawuhan , supaya aja padha ngrusak suket-suket ing bumi , utawa marang sadhéngaha thethukulan lan wit-witan , kajaba mung marang manungsa kang ing bathuké ora ana capé Allah .
Walang-walang mau ora diparengaké matèni manungsa , ananging mung nyiksa baé lawasé limang sasi , lan anggoné nyiksa iku kaya panyiksané kalajengking , samasa ngentup wong .
Ing mangsa iku wong-wong bakal ngupaya pati , nanging ora bisa , lan padha kepéngin mati , ananging padha kaoncatan déning pati .
Anadéné rupané walang-walang iku mau kaya jaran kang samekta ing perang , ing endhasé ana kang saèmper makutha emas , rainé kaya rainé manungsa ,
lan rambuté kaya rambuté wong wadon , lan untuné kaya untuné singa ,
lan dhadhané kaya nganggo keré wesi , kumrasaking swiwiné kaya gumrubyuging kréta-kréta kang digèrèd jaran akèh , kang padha mlayu menyang paprangan .
Buntuté kaya kalajengking , lan uga ana entupé , déné buntuté iku gunané kanggo milara manungsa lawasé limang sasi .
Kang dadi rajané iya iku malaékat teleng palimenganing pati , jenengé ing basa Ibrani Abadon , lan ing basa Yunani Apolion .
Kasangsaran kang kapisan wis kliwat . Saiki isih ana kasangsaran loro kang bakal nekani .
Malaékat kang kanem tumuli ngungelaké kalasangkané , aku banjur krungu swara kang metu saka sungu papat ing misbyah mas kang ana ing ngarsané Allah ,
kang dhawuh marang malaékat kang kanem kang ngasta kalasangka mau mangkéné , " Malaékat papat kang padha kabanda ana ing sacedhaké bengawan Éfrat iku uculana . "
Malaékat papat kang padha kacawisaké ngentèni jam , dina , sasi lan taun kang wus pinanci iku nuli diuculi , supaya padha matèni saprateloné umat manungsa .
Lan cacahé wadyabala jaranan iku rongatus yuta ; aku ngerti pira cacahé .
Mungguh jaran-jarané lan kang padha nunggangi ana ing wahyu iki katoné mangkéné : Padha nganggo keré , warnané abang kaya geni lan biru tuwin kuning walirang ; endhasé jaran mèmper kaya endhasing singa , tuwin cangkemé ngetokaké geni , lan pega sarta welirang .
Saprateloné umat manungsa padha dipatèni déning wewelak telu iku , yaiku geni , lan pega tuwin welirang kang padha metu saka ing cangkemé .
Awitdéné pangwasané jaran-jaran mau dumunung ana ing cangkemé lan buntuté ; amarga buntuté iku kaya ula ; padha ana endhasé , iku kanggo nekakaké karusakan .
Ananging wong-wong liyané kang ora mati marga saka wewelak iku mau , padha ora mratobat saka panggawéning tangané : Padha ora marèni anggoné padha nyembah roh-roh reged lan brahala-brahala emas , pérak , tembaga , watu lan kayu kang ora bisa ndeleng , krungu utawa lumaku .
Lan wong-wong iku padha ora mratobat saka anggoné mematèni , nenung , laku-jina , lan nyenyolong .
Aku tumuli weruh malaékat liyané kang prakosa tumedhak saka swarga , asingep méga , lan ing sandhuwuring mustakané ana kluwungé , wedanané kaya srengéngé , sampéyané kaya tugu geni .
Astané ngasta gulungan kitab cilik bukakan . Sampéyané kang tengen tumapak ing sagara , lan kang kiwa ing dharatan .
Malaékat mau nguwuh kalawan swara sora kaya panggeroning singa . Sawusé nguwuh , gludhug pitu banjur padha nyuwara .
Lan sawusé gludhug pitu mau padha ngucap , aku banjur arep nyatheti , nanging aku nuli krungu swara saka swarga kang ngandika , " Apa kang diucapaké déning gludhug pitu iku mau sira sègela , aja sira tulis ! "
Malaékat kang dakdeleng jumeneng ana ing sagara lan ing dharatan mau , tumuli ngangkat astané tengen marang langit ,
sarta banjur supaos demi Panjenengané kang gesang langgeng salawas-lawasé , kang wis nitahaké langit saisiné , lan bumi saisiné , tuwin sagara saisiné , " Ora bakal kaundur manèh !
Nanging samangsa unining kalasangkané malaékat kang kapitu keprungu , yaiku menawa malaékat iku ngungelaké kalasangkané , bakal kayektènan kekeraning Allah , kaya kang wus kawartosaké marang para abdiné , yaiku para nabi . "
Swara kang wis dakrungu saka ing langit mau , nuli ngandika manèh marang aku mangkéné , " Mangkata , jupuken kitab bukakan kang ana ing tangané malaékat , kang jumeneng ana ing sagara lan ing dharatan iku . "
Aku banjur marani malaékat mau sarta nyuwun , supaya gulungan kitab iku kaparingna marang aku . Dhawuhé marang aku , " Tampanana lan panganen ; iki bakal marakaké wetengmu pait , nanging ana ing cangkemmu rasané legi kaya madu . "
Aku tumuli njupuk kitabé saka astané malaékat mau , banjur dakpangan : ana ing cangkemku rasané legi kaya madu , nanging sawisé dakpangan , wetengku krasa pait .
Aku nuli dingandikani , mangkéné , " Kowé kudu medhar wangsit manèh marang para bangsa lan umat tuwin basa sarta para raja . "
Aku tumuli kaparingan glagah , kaya piranti ngukur , kanthi pangandika , mangkéné , " Sira ngadega lan ukuren Padaleman Suciné Allah lan misbyah dalah wong-wong kang padha manembah ana ing kono iku .
Mung plataran sajabané Padaleman Suci iku aja sira ukur , marga iku wis kapasrahaké marang bangsa-bangsa liya kang bakal padha ngidak-idak Kutha Suci lawasé patang puluh loro sasi .
Ingsun bakal ndhawuhi saksiningsun loro supaya padha medhar wangsit klawan manganggo bagor , lawasé sèwu rong atus sawidak dina . "
Yaiku wit zaitun loro apadéné padamaran loro kang ana ing ngarsané Gustining jagat Rat .
Menawa ana wong kang arep milara , bakal ana geni metu saka cangkemé memangsa satruné kabèh . Lan menawa ana wong kang arep milara , wong iku mesthi mati kanthi patrap mangkono .
Seksi loro mau padha duwé pangwasa ngancing langit , supaya ora ana udan sajroné padha medhar wangsit ; lan padha duwé pangwasa ing ngatasé sakèhing banyu bisa kadadèkaké getih ; sarta nggebug bumi kalawan sarupaning wewelak sawayah-wayah miturut sakarepé .
Samangsa wis rampung anggoné padha nglairaké paseksiné , nuli kéwan kang njedhul saka teleng bakal nempuh perang marang seksi-seksi mau , sarta bakal padha dikalahaké lan dipatèni .
Layoné bakal gilang-gilang ana ing lurunging kutha gedhé , kang sacara kasukman kaaranan Sodom lan Mesir , iya ing panggonané Gustiné kasalib .
Wong-wong saka panunggalané para bangsa lan taler tuwin basa sarta umat , padha ndeleng layoné lawasé telu satengah dina lan wong-wong iku ora ngolèhaké layoné dikubur .
Wong-wong kang padha manggon ing bumi padha bungah awit saka kang wis tilar iku lan padha pésta apadéné padha kirim-kiriman bebungah , amarga nabi loro iku mau padha dadi siksa tumrap wong kabèh kang manggon ana ing bumi .
Sawusé telu satengah dina tumuli rohing kauripan saka Allah manjing ing layon-layon mau , temahan banjur padha gesang , agawé banget girisé wong kang padha weruh .
Nabi loro mau nuli padha mireng swara kang sora saka swarga mangandikani , " Padha munggaha mréné ! " Banjur padha munggah menyang ing swarga , katutupan méga , kadeleng déning para satruné .
Ing nalika iku ana lindhu gedhé lan saprasapuluhé kutha iku jugrug , lan wong pitung èwu padha mati déning lindhu iku ; lan wong-wong liyané padha giris banget , banjur padha ngluhuraké Allah kang ana ing swarga .
Wewelak kang kapindho wis liwat ; lah kasusul wewelak kang katelu .
Malaékat kang kapitu tumuli ngungelaké kalasangkané , lan ing swarga kaprungu swara sora muni , mangkéné , " Papréntahan ing donya iku kaasta déning Pangéran kita lan Panjenengané kang jinebadan , sarta Panjenengané bakal jumeneng Raja langgeng ing salawas-lawasé . "
Para pinituwa patlikur , kang padha linggih ing dhampar ana ing ngarsané Allah , padha sujud lan sumungkem marang Allah ,
sarta munjuk , " Kawula sami saos sokur dhumateng Paduka , dhuh Pangéran , Allah Ingkang Mahakawasa , Ingkang Wonten , saha ingkang kala rumiyin wonten , amargi Paduka sampun ngagem pangwaos Paduka ingkang agung saha sampun wiwit jumeneng Raja .
Para bangsa sampun sami nepsu , nanging bebendu Paduka sampun katingal sarta sampun dumugi wekdalipun para tiyang pejah dipun adili tuwin Paduka paring ganjaran dhateng para abdi Paduka , para nabi kaliyan para suci saha para ingkang sami ajrih-asih dhumateng asma Paduka , dhateng para kawula alit kaliyan para pangageng , sarta badhé nglebur soksintena ingkang sami ngrisak bumi . "
Padaleman Suciné Allah kang ana ing swarga nuli binuka lan pethi prajanjiané katon ana ing Padaleman Suci iku , banjur ana kilat lan swara gumlegering gludhug apadéné lindhu lan udan ès kang deres banget .
Tumuli ana pratandha gedhé katon ana ing langit : Ana wanita asingeb srengéngé , lan rembulan ana ing sangandhaping samparané sarta ngagem makutha lintang rolas ana ing mustakané .
Wanita mau lagi nggarbini sarta sajroné sesambat nyakiti arep babaran iku njerit marga kraos sakit .
Nuli ing langit katon ana pratandha liyané : Lah ana naga gedhé abang mbranang , endhasé pitu , lan ana sunguné sepuluh , sarta ing endhasé ana makutha pitu .
Pethité nyèrèd saprateloné lintang-lintang ing langit , banjur ditibakaké ing bumi . Naga mau mapan ana ing ngarsané wanita kang arep babaran iku , sedyané arep nguntal Putrané , samangsa wis miyos .
Wanita mau banjur mbabar Putra kakung , kang bakal ngengèn para bangsa kalawan gada wesi ; dumadakan Putra mau karebat lan kaplajengaké menyang ngarsané Allah lan ing dhamparé .
Wanita mau mlajeng menyang ara-ara samun , ing panggonan kang wis dicawisaké déning Allah , supaya dirimati ana ing kono lawasé sèwu rong atus sawidak dina .
Ing swarga nuli ana paprangan . Mikhaèl lan para malaékaté padha perang nglawan naga mau , sarta naga iku kabantu déning para malaékaté ,
nanging naga lan malaékaté padha kasoran ; temah padha ora diparengaké manggon ana ing swarga .
Naga gedhé , si ula kang saka jaman wiwitan , kang karan Iblis utawa Sétan , kang nasaraké saisining jagat , iku kauncalaké ing bumi , bareng karo para malaékaté .
Aku nuli krungu swara kang sora ana ing swarga , mangkéné , " Samengko karahayon lan pangwaos tuwin papréntahaning Allah kita , lan pangwaosing Panjenengané kang Jinebadan , wis kababar , marga kang ndakwa sadulur-sadulur tunggal pracaya , kang rina-wengi nggugat ana ing ngarsaning Allah kita , iku wis kauncalaké mangisor .
Lan anggoné ngalahaké sarana rahé Sang Cempé , lan sarana tembung paseksiné . Sabab padha ora ngéman marang nyawané dhéwé nganti tumeka ing pati .
Mulané padha suka-renaa , hé swarga lan hé sira kabèh kang padha ngenggoni , bilai kowé , hé bumi lan sagara ! marga Iblis wis ngudhuni sira , kalawan nepsu banget , marga sumurup , menawa waktuné mung kari sadhéla . "
Nalikané naga mau éling , yèn wis kauncalaké menyang bumi banjur ngoyak wanita kang wis mbabar Putra kakung mau .
Wanita mau tumuli kaparingan swiwi garudha gedhé sapasang , supaya mabur menyang panggonané , iya iku ing ara-ara samun , ing kono wanita iku diopèni , adoh saka papané ula , lawasé samangsa lan rong mangsa lan satengah mangsa .
Ula mau banjur nyemburaké banyu dadi kaya kali saka ing cangkemé , kaeneraké marang wanita mau , supaya kéntir .
Nanging wanita iku ditulungi déning bumi . Bumi iku ngangapaké cangkemé , lan nguntal kali kang disemburaké saka cangkemé naga mau .
Naga mau nuli nepsu banget marang wanita iku , banjur lunga merangi turuné liyané , kang padha netepi pepakoning Allah lan ngantepi paseksiné Yésus ,
naga mau banjur ngadhang ana ing pinggir sagara .
Aku banjur weruh ana kéwan kang nggegirisi njedhul saka sajroning sagara , sunguné sepuluh lan endhasé pitu ; ing pucuking sunguné ana makuthané sepuluh , lan ing endhasé katulisan jeneng-jeneng panyenyamah .
Kéwan kang dakdeleng iku rupané kaya macan tutul , sikilé kaya sikil bruwang lan cangkemé kaya cangkem singa . Naga mau banjur mènèhaké kakuwatané lan dhampar tuwin pangwasané kang gedhé marang kéwan iku .
Aku nuli ndeleng endhasé kang siji iku kaya ana tatuné kang mbebayani tumrap uripé , nanging tatuné kang mbebayani iku wis mari . Wong-wong sajagat padha kaéraman , banjur ngetut buri kéwan iku .
Wong-wong iku padha nyembah marang naga mau , awit wis mènèhaké pangwasané marang kéwan iku . Déné wong-wong mau padha nyembah marang kéwan iku , sarta pangucapé , " Sapa kang madhani kéwan iki ? Lan sapa kang bisa nandhingi perangé ? "
Kéwan iku kaparingan cangkem , kang kebak gumunggung lan panyenyamah ; sarta uga kaparingan pangwasa nglakoni mangkono iku lawasé patang puluh loro sasi .
Kéwan iku nuli ngangapaké cangkemé sarta nyenyamah marang Allah , iya nyenyamah marang asmané lan padalemané sarta marang kabèh kang padha manggon ana ing swarga .
Sarta manèh diparengaké nempuh perang lan ngalahaké para suci ; tuwin kaparingan pangwasa tumrap saben taler lan umat tuwin basa sarta bangsa .
Lan sakèhing wong kang manggon ing bumi bakal padha nyembah marang kéwan iku , yaiku saben wong kang jenengé wiwit nalika dumadiné jagat ora katulis ing buku kauripan kagungané Cempé kang wis kasembelèh .
Sapa kang duwé kuping , ngrungokna !
Sapa kang pinasthi ditawan , iku bakal ditawan ; sapa kang pinasthi dipatèni sarana pedhang , iku bakal dipatèni sarana pedhang . Kang prelu ing kéné yaiku sabar-mantep lan pracayané para suci .
Aku tumuli weruh kéwan liyané njedhul saka sajroning bumi , sunguné loro kaya cempé lan calathuné kaya naga .
Sakèhing pangwasané kéwan kang kapisan iku katindakaké déning kéwan liyané mau ana ing sangarepé . Iku marakaké bumi lan sakèhé kang ngenggoni padha nyembah marang kéwan kang kapisan , kang wis waras tatuné kang mbebayani mau .
Sarta manèh kéwan mau nganakaké pratandha-pratandha kang nggegirisi , malah nganti ngudhunaké geni saka langit menyang bumi ana ing ngarepé wong kabèh .
Kéwan iku nasaraké wong-wong kang manggon ing bumi sarana pratandha-pratandha , kang wis diwènèhaké supaya ditindakaké ana ing ngarepé kéwan kang kapisan mau . Wong-wong kang manggon ing bumi dikongkon gawé reca déning kéwan mau , kanggo ngurmati kéwan kang ketaton déning pedhang , nanging kang isih tetep urip iku .
Apamanèh kéwan iku dikwasakaké nganjingi nyawa marang reca iku mau , satemah reca kéwan iku uga bisa calathu , sarta njalari saben wong kang ora nyembah marang reca kéwan mau dipatèni .
Kéwan kang kapindho mau marakaké wong kabèh , gedhé utawa cilik , sugih utawa mlarat , mardika utawa batur , padha diwènèhi tenger ana ing tangané tengen utawa ing bathuké ,
sarta ora ana wong bisa tetuku utawa dodolan kajaba mung kang kanggonan tenger mau , yaiku jenengé kéwan mau utawa angka pétunganing jenengé .
Kang prelu ing kéné yaiku kawicaksanan ; sapa kang wicaksana iku ngétunga wilangané kéwan iku , awit iku wilangané manungsa , yaiku nem atus sawidak enem .
Aku tumuli weruh : Satemené Sang Cempé jumeneng ana ing gunung Sion , kaayap déning wong satus patang puluh papat èwu , kang ing bathuké padha tinengeran asmané lan asmané Kang Rama .
Aku banjur krungu swara saka langit kaya kumrosaking banjir lan kaya gumlegeré gludhug . Swara kang dakrungu iku kaya swaraning clempung kang lagi padha kaunèkaké déning para panylempung .
Iku padha ngidungaké kidung anyar ana ing sangareping dhampar lan ing sangareping makluk papat tuwin para pinituwa iku , lan ora ana wong kang bisa nyinau kidung mau , kajaba mung wong satus patang puluh papat èwu kang wis padha katebus saka ing bumi .
Yaiku wong-wong kang ora padha njemberaké awaké karo wong wadon , amarga padha murni kaya prawan . Iku kang padha ndhèrèkaké Sang Cempé ing satindak-tindaké . Wong-wong iku padha katebus saka ing antarané manungsa minangka kurban wiwitan sumaos marang Allah lan marang Sang Cempé .
Ana ing cangkemé ora tinemu cidra ; wong iku padha tanpa cacad .
Aku tumuli weruh malaékat liyané mabur ing awang-awang ngasta kabar kabingahan kang langgeng supaya diwartakaké marang wong kang padha manggon ing bumi lan marang sadhéngah bangsa lan taler tuwin basa sarta umat ,
sarta pangandikané klawan swara kang sora , " Padha wedi-asiha marang Allah lan ngluhurna Panjenengané , awit wis tekan wektuning pangadilané , sarta padha nyembaha marang Panjenengané kang wis nitahaké langit lan bumi tuwin sagara apadéné sakèhé sumbering banyu . "
Banjur ana malaékat liyané manèh , malaékat kapindho , nusul lan ngandika , " Wus ambruk , Babél wis ambruk , kutha kang gedhé iku , kang wis ngendemi sakèhé para bangsa kalawan angguring hawa-napsu laku cabul . "
Tumuli ana malaékat liya , kang katelu nusul , pangandikane kanthi swara sora , " Menawa ana wong kang nyembah marang kéwan lan marang recané iku , tuwin nampani tenger ana ing bathuké utawa ing tangané ,
iku bakal ngombé anggur bebenduné Allah , kang wis kasadhiyakaké tanpa campuran ana ing tuwung dedukané ; sarta bakal kasiksa kalawan geni lan walirang ana ing ngarepé para malaékat suci lan ing ngarsané Sang Cempé .
Anadéné asepé geni paniksa iku kumelun ing salawas-lawasé , lan paniksané tanpa lèrèn rina-wengi , yaiku kang padha nyembah marang kéwan lan recané iku , mangkono uga sapa kang nampani tengering jenengé . "
Kang prelu ing kéné yaiku sabar-mantepé para suci , kang padha ngantepi pepakoning Allah lan pracaya marang Yésus .
Aku tumuli krungu swara saka swarga kang ngandika , " Tulisen : Rahayu para wong kang mati lan matiné ana ing patunggilané Gusti , wiwit ing samengko . " " Pancèn mangkono , " pangandikané Roh , " Supaya padha aso saka rekasané , awit sakèhing panggawéné padha mbarengi lakuné . "
Aku banjur weruh : Satemené , ana méga putih , lan ing méga mau ana kang lenggah kaya Putrané Manungsa , mustakané ngagem makutha emas lan astané ngasta arit landhep .
Tumuli ana malaékat liyané medal saka Padaleman Suci ; sarta munjuk kalawan swara sora marang Panjenengané kang lenggah ing méga mau , " Mugi Paduka ngempakaken arit Paduka sarta ngenènana , amargi sampun dumugi mangsanipun ngenèni ; awit panènan ing bumi sampun sepuh . "
Panjenengané kang lenggah ing méga mau banjur ngempakaké arité ing bumi , sarta bumi nuli kaenénan .
Tumuli ana malaékat liyané medal saka Padaleman Suci kang ana ing swarga ; iku uga ngasta arit landhep .
Lan ana malaékat liyané manèh kang ngwaosi geni medal saka ing misbyah ; iku banjur nywara kalawan sora marang malaékat kang nyepeng arit landhep mau , " Aritmu kang landhep iku empakna , lan dhompolané wohé wit anggur ing bumi undhuhana , awit wohé wus padha mateng . "
Malaékat mau nuli ngempakaké arité ing bumi sarta ngundhuhi wohé wit anggur ing bumi lan diuncalaké ing bak-pamipitan gedhé , yaiku bebenduné Allah .
Wohé wit anggur mau tumuli dipipit ana ing sanjabaning kutha , lan saka ing pamipitan iku ana getih mili , kang nganti tekan kendhalining jaran , lan adohé kurang luwih 300 km .
Aku tumuli weruh pratandha liyané ana ing langit kang gedhé lan élok : ana malaékat pitu padha ngasta wewelak pitu kang pungkasan , awit iku kang mungkasi bebenduné Allah .
Aku banjur weruh rerupan kaya sagara kaca campur geni , sarta wong-wong kang wis unggul anggoné perang karo kéwan iku dalah recané , sarta cacah pétungané jenengé , padha ngadeg ana ing pinggiring sagara kaca mau . Sarta iku padha nyekel clempungé Allah .
Wong-wong iku padha ngidungaké kidungé Musa , abdiné Allah , lan kidungé Sang Cempé , uniné , " Agung saha élok pakaryan Paduka , dhuh Pangéran , Allah ingkang Mahakwaos ! Adil saha leres sadaya margi Paduka , dhuh Rajanipun sadaya bangsa !
Dhuh Pangéran , sinten ingkang mboten ajrih , saha mboten ngluhuraken asma Paduka ? Awit namung Paduka piyambak ingkang suci ; amargi sakathahipun bangsa sami badhé sowan sarta nyembah sujud dhumateng Paduka , sabab sampun tetéla leresing sadaya pangadilan Paduka . "
Sawusé mangkono aku tumuli weruh Padaleman Suci -- Tarubing Paseksi -- ing swarga , binuka .
Malaékat pitu kang ngasta wewelak pitu mau , padha medal saka Padaleman Suci , ngagem mori alus putih resik tuwin gumilap lan jajané apaningset emas .
Makluk siji ing antarané makluk papat mau tumuli ngulungaké bokor emas pitu marang malaékat pitu mau , kabèh kebak isi bebenduning Allah kang gesang langgeng ing salawas-lawasé .
Padaleman Suci mau nuli kebak pega awit saka kaluhurané lan pangwaosing Allah , sarta ora ana wong siji-sijia kang bisa lumebu ing Padaleman Suci iku , sadurungé wewelak pitu kang kaasta déning malaékat pitu mau rampung .
Aku tumuli krungu swara sora saka Padaleman Suci dhawuh marang malaékat pitu mau mangkéné , " Padha lungaa , bokor pitu kang isi bebenduning Allah iku padha suntakana ing bumi . "
Malaékat kang kapisan banjur tindak lan nyuntak bokoré menyang bumi ; banjur tuwuh memala wudun ngureng lan mbebayani banget tumrap wong kabèh kang padha nganggo tengeré kéwan mau lan kang sujud nyembah marang recané .
Malaékat kang kapindho nyuntak bokoré ing sagara ; banyuné banjur dadi getih , kaya getihé wong mati , temahan isining segara kang mawa nyawa padha mati kabèh .
Malaékat kang katelu nyuntak bokoré ing kali-kali lan etuking banyu , satemah banyuné dadi getih .
Aku banjur krungu malaékat kang ngwaosi banyu iku munjuk , " Paduka punika adil , Paduka ingkang wonten sarta ingkang kala rumiyin sampun wonten , Paduka ingkang suci , ingkang sampun ndhawahi paukuman punika .
Amargi tiyang-tiyang punika sampun sami ngwutahaken rahipun para suci lan para nabi , Paduka inggih sampun ngombèni rah dhateng tiyang-tiyang punika ; makaten punika sampun samesthinipun tumrap tiyang-tiyang punika ! "
Apadéné aku krungu misbyah ngucap mangkéné , " Dhuh Pangéran , Allah , Ingkang Mahakwaos , leres lan adil sadaya pangadilan Paduka punika . "
Malaékat kang kapat nyuntak bokoré menyang srengéngé , lan iku nuli kaparingan pangwasa mbrangas wong kalawan geni .
Satemah wong padha gosong déning panasing geni kang sumelèt , banjur padha nyenyamah marang asmaning Allah , kang ngwaosi wewelak-wewelak iku mau , sarta padha ora mratobat supaya ngluhuraké marang Allah .
Malaékat kang kalima nyuntak bokoré menyang dhamparé kéwan iku , satemah kratoné iku dadi peteng , sarta wong-wong padha nggeget ilaté dhéwé marga saka kelaran ,
lan banjur padha nyenyamah marang Allah ing swarga marga saka kelaran lan marga saka wuduné , nanging padha ora mratobat saka panggawéné iku .
Malaékat kang kanem nyuntak bokoré menyang bengawan Éfrat , satemah banyuné dadi asat , murih cumawis dalané para raja kang rawuh saka wilayah wétan .
Aku banjur weruh saka cangkemé naga lan cangkemé kéwan tuwin saka ing cangkemé nabi palsu iku ana roh najis telu padha metu kaya kodhok .
Yaiku roh-rohing sétan kang nganakaké mukjijat-mukjijat , kang padha lunga nggolèki raja-raja saindenging jagat , padha diklumpukaké diajak perang ing dina kang agung , yaiku dinané Allah Kang Mahakwaos .
" Wruhanira , Ingsun rawuh kaya maling . Rahayu , wong kang jumaga lan kang ngrumat sandhangané , supaya anggoné lumaku aja nganti kalawan wuda lan aja katon kawirangané . "
Tumuli padha kaklumpukaké ana ing panggonan , kang ing basa Ibrani aran Harmagédon .
Malaékat kang kapitu nyuntak bokoré menyang awang-awang . Saka Padaleman Suciné banjur kaprungu swara kang sora saka ing dhampar iku , pangandikané , " Wis kelakon . "
Tumuli ana thathit cumlèrèt lan gludhug gumleger , sarta ana lindhu gedhé kang salawasé bumi dienggoni manungsa durung tau kelakon . Kaya mangkono lindhu iku nggegirisi banget .
Satemah kutha kang gedhé iku pecah dadi telu lan kutha-kuthané para bangsa kang padha ora wanuh marang Allah padha jugrug . Allah banjur kèngetan marang Babél kang gedhé iku , nuli kaparingan tuwung kang isi anggur bebenduning dukané kebak .
Sakèhé pulo banjur padha musna , lan gunung-gunung wis padha ora tinemu manèh .
Sarta ana udan ès gedhé , saben prongkol boboté sa-talènta , tiba saka langit nibani wong-wong , satemah wong-wong padha nyenyamah marang Allah marga saka wewelak udan ès iku , amarga wewelak iku mau nggegirisi banget .
Salah sijiné malaékat pitu kang ngasta bokor pitu iku mau , rawuh sarta ngandika marang aku , " Mrénéa , aku bakal nuduhaké marang kowé paukumané sundel gedhé , kang lungguh ana ing papan kang akèh banyuné .
Para raja ing bumi padha tumindak cabul karo sundel mau , lan para wong kang manggon ing bumi wis padha mendem déning angguring bédhangé . "
Ing sajroning roh aku digawa menyang ara-ara samun . Aku weruh ana wanita nunggang kéwan abang sulak wungu , kang awaké kebak tulisan jeneng-jeneng panyenyamah . Kéwan iku endhasé pitu lan sunguné sapuluh .
Déné wanita mau manganggo sarwa wungu lan jingga , sarta nganggo rerenggan emas , sesotya lan mutiyara , sarta ing tangané nyekel tuwung emas kang kebak sakèhing barang najis lan jejembering laku cabul .
Lan ing bathuké tinulisan jeneng , sawijining wewadi , " Babél gedhé baboning para sundel lan sakèhing panggawé nistha ing bumi . "
Anadéné aku weruh wanita mau mendem marga ngombé getihé para suci lan para seksiné Yésus . Aku gumun banget nalika ndeleng iku mau .
Malaékat mau tumuli ngandika marang aku , " Yagéné kowé gumun ? Kowé dakkandhani wewadiné wanita lan wewadiné kéwan tunggangané kang endhasé pitu lan sunguné sapuluh iku .
Kéwan kang kokdeleng iku mauné ana , nanging saiki ora ana , lan bakal njedhul saka ing teleng palimenganing pati , sarta bakal ngalami rusak . Anadéné para kang manggon ana ing bumi , kang jenengé ora tinulis ing buku kauripan wiwit jagat tinalesan , iku bakal padha kaéraman , samangsa padha weruh kéwan iku , déné mauné ana saiki ora ana , mangka bakal ana manèh .
Kang prelu ing kéné yaiku budi kang wicaksana : endhas pitu iku ngibarati gunung pitu kang dilungguhi déning wanita mau .
Karodéné uga ngibarati raja pitu ; kang lima wus padha ambruk , kang siji saiki ana , sijiné durung teka , déné samangsa wis teka , iku mung sawatara mangsa .
Anadéné kéwan kang mauné ana , saiki ora ana , iku dhéwé dadi raja kang kawolu lan iya tunggalé kang pitu iku , sarta bakal ngalami rusak .
Déné sungu sapuluh kang kokdeleng iku raja sapuluh kang durung wiwit mréntah , nanging bakal padha nampani pangwasaning raja suwéné sajam , bebarengan karo kéwan mau .
Iku padha sarujuk , masrahaké kasektèn lan pangwasané marang kéwan iku .
Kabèh mau bakal padha nempuh perang nglawan Sang Cempé . Nanging bakal padha dikalahaké déning Sang Cempé , amarga Panjenengané iku Gustiné para gusti lan Rajané para raja . Wong-wong kang padha nunggal karo Panjenengané iya bakal unggul , yaiku kang padha katimbalan sarta kang padha pinilih apadéné kang setya . "
Malaékat mau tumuli ngandika marang aku , " Sakèhing banyu kang kokdeleng , kang dilungguhi déning sundel iku ngibarati para bangsa lan rakyat akèh tuwin umat apadéné basa .
Déné sungu sapuluh kang kokdeleng lan kéwan iku bakal padha sengit marang sundel iku , kang bakal ditinggal ijèn lan kawudan sarta dipangan dagingé , banjur kaobong sarana geni .
Amarga atiné wis dipadhangi déning Allah supaya nglakoni kang dadi karsané kanthi tunggal sedya , apadéné supaya masrahaké papréntahané marang kéwan iku , nganti tumeka pangandikané Allah kabèh wis katetepan .
Déné wanita kang kokdeleng iku , yaiku kutha gedhé kang ngerèh para raja ing bumi . "
Sawisé mangkono , aku weruh malaékat liyané tumedhak saka swarga . Malaékat mau kagungan pangwaos gedhé sarta bumi dadi padhang marga saka kamulyané .
Malaékat mau nguwuh-uwuh kalawan swara sora , " Wis ambruk , Babél wis ambruk , kutha gedhé iku . Lan wis dadi padunungané roh-roh jahat lan papan pandhelikané sakèhing roh najis , tuwin papan pandhelikané sarupaning kéwan kang najis lan kang sinengitan ,
awit sakèhé para bangsa wis padha ngombé anggur hawa-napsuné kang cabul , sarta para raja ing bumi padha laku-jina karo Babél , tuwin para sudagar ing bumi wis padha dadi sugih marga saka nguja hawa-napsuné . "
Aku tumuli krungu swara liyané , saka swarga , kang ngandika , " Hé , umatingsun , padha sumingkira saka kutha iku , supaya sira aja nganti kalèpètan ing dosané , lan aja nganti mèlu kena ing wewelak-wewelaké .
Amarga dosa-dosané wis tumpuk-undhung kongsi sundhul ing langit , lan Allah wis ngèngeti sakèhing pialané .
Walesen kaya kang dadi pamalesé marang sira , lan tikelana loro pamalesmu tumrap panggawéné , tuwungé kang kanggo nyampur iku isènana tikel loro .
Siksanen lan gawénen prihatin , timbang karo anggoné wis ngrasakaké kaluhuran lan kamuktèn . Sabab osiking atiné mangkéné : Aku lungguh ing dhampar kaya raja , aku dudu randha , lan aku ora bakal ngalami prihatin .
Mulané sakèhing wewelaké bakal nekani bareng sadina , yaiku pageblug lan prihatin tuwin pailan ; sarta bakal kaobong ing geni , amarga Gusti Allah , kang ngadili iku kwaos . "
Para raja ing bumi , kang padha laku bédhang lan urip mukti karo wanita mau , samangsa padha ndeleng asepé geni kang ngobong Babél iku , bakal padha nangisi lan nggrantesaké .
Para raja mau bakal padha ngadeg ana ing kadohan , awit saka wediné marang panyiksané , lan bakal ngucap , " Cilaka , cilaka kowé , hé kutha gedhé Babél , hé kutha kang santosa , sabab paukumanmu wis kelakon mung ing sajroné sajam baé ! "
Para sudagar ing bumi padha nangisi lan sesambat , marga wis ora ana kang tuku dagangané ,
yaiku dagangan arupa emas lan pérak , sesotya lan mutiyara , mori alus lan kain sutra wungu lan kain jingga , barang warna-warna saka kayu wangi , dandanan warna-warna saka gadhing , saka kayu kang larang , saka prunggu , wesi lan marmer ,
manis-jangan lan bumbu-bumbu , lenga wangi , blendok mur lan menyan , anggur lan lenga , glepung alus lan gandum , sapi lan wedhus , jaran lan kréta , batur lan malah nyawané wong .
Iku kabèh bakal padha ngucap , " Sarupaning pepénginané atimu iku wis musna ; samubarang kang gumebyar lan éndah iku wis sirna saka ing ngarepmu , ora bakal ketemu manèh . "
Wong kang dedagangan barang-barang iku mau , kang wis dadi sugih marga saka iku , bakal padha ngadeg ana ing kadohan awit saka wediné marang anggoné kasiksa , sarta padha nangis lan sesambat ,
pangucapé , " Cilaka , cilaka kutha gedhé , kang manganggo mori alus , tuwin kain wungu lan jingga , sarta nganggo rerenggan emas , lan sesotya tuwin mutiyara iku , amarga sajroné sajam baé kasugihan kang samono iku wus lebur . "
Saben jurumudhi lan para kang lelayaran , tuwin para punggawa kapal lan sakèhé wong kang panguripané ana ing sagara , padha ngadoh ,
lan padha weruh asepé geni kang ngobong , banjur nguwuh-uwuh , pangucapé , " Kutha endi kang madhani kutha gedhé iki ? "
Banjur padha nguwur-uwuraké lebu ing sirahé , sarta nywara sora kalawan nangis lan sesambat pangucapé , " Cilaka , cilaka kutha gedhé , kang njalari sakèhé wong kang padha duwé kapal ana ing sagara , wus dadi sugih déning dagangan kang larang , amarga kutha iku wus lebur ing sajroné sajam baé .
Padha bungaha marga saka iku , hé swarga , lan para suci , para rasul sarta para nabi , sabab Allah wus ndhawahaké paukuman marang kutha iku marga saka kowé kabèh . "
Tumuli ana malaékat kang prakosa , ngangkat watu kang gedhéné sawatu panggilingan , banjur kajeguraké ing sagara , pangandikané , " Iya kaya mangkono iku kutha gedhé Babél , bakal kauncalaké sarosané mangisor , lan banjur ora bakal tinemu manèh .
Swarané clempung sarta para pasindhèn , tuwin swaraning suling apadéné kalasangka , bakal ora keprungu manèh ana ing antaramu , lan wis bakal ora ana wong kang olah sarupaning kagunan kang tinemu ana ing antaramu , sarta swarané panggilingan bakal ora kaprungu manèh ana ing antaramu .
Padhanging lampu bakal ora madhangi kowé manèh , lan swarané pengantèn lanang lan wadon bakal ora keprungu manèh ing kowé . Awit sudagar-sudagarmu iku mauné padha dadi panggedhéné bumi , lan marga saka tenungmu sakèhing bangsa padha disasaraké . "
Ing kutha iku tinemu rahé para nabi lan para suci , apadéné getihé sakèhing wong , kang padha kapatènan ana ing bumi .
Sawisé iku aku krungu swara sora kaya swarané wong golongan gedhé ana ing swarga , pangucapé , " Haléluya ! Karahayon lan kamulyan sarta pangwaos punika wonten ing Allah kita ,
awit leres lan adil sakathahing pangadilanipun , amargi Panjenenganipun sampun ngadili sundel ageng punika , ingkang ngrisak bumi sarana lampah-cabulipun ; sarta Panjenenganipun punika ingkang sampun malesaken rahing para abdinipun dhateng wanita punika . "
Tumuli padha ngucap kang kaping pindhoné , " Haléluya ! Inggih , asepipun punika kumelun langgeng ing salami-laminipun . "
Para pinituwa patlikur lan makluk papat iku banjur padha sujud lan nyembah ing ngarsané Allah kang lenggah ing dhampar , sarta munjuk , " Amin , Haléluya ! "
Tumuli keprungu swara saka dhampar iku , " Padha saosa puji marang Allah kita , hé para abdi kabèh , sira kang padha wedi-asih marang Panjenengané , kang cilik lan kang gedhé ! "
Aku banjur krungu kaya swarané wong golongan gedhé , kaya kumrosaking banjir lan kaya swarané gludhug kang gumuruh , tembungé , " Haléluya ! Amarga Pangéran , Allah kita , Kang Mahakwaos , wis jumeneng raja .
Payo kita padha sumyak-sumyak asukarena , lan ngluhuraké Panjenengané ! Amarga wis tekan ing dina palakramané Sang Cempé , lan pangantèn putri wis rumanti .
Pangantèné putri kaparingan pangageman mori alus kang putih resik gumilap ! " ( Mori alus iku ngibarati kautamané para suci . )
Aku tumuli dingandikani mangkéné , " Nulisa : Rahayu wong kang tinimbalan marang bujana palakramané Sang Cempé . " Sarta aku dingandikani manèh , " Iki sabda kang satuhu , iya pangandikané Allah . "
Aku banjur sujud nyungkemi sampéyané kang ngandika mau , nanging tumuli dingandikani , " Aja mangkono ! Aku iki abdi , padha kaya kowé lan para Sadulurmu , kang padha nduwèni paseksiné Yésus . Sujuda marang Allah ! Awit paseksi bab Yésus iku rohing pameca . "
Aku banjur weruh swarga menga : Satemené , ana jaran putih ; déné asmané kang nitihi , " Sang Setya-tuhu lan Sang Sanyata . " Panjenengané nindakaké pangadilan lan paprangan kalawan adil .
Tingalé kaya urubing geni lan mustakané ngagem makutha akèh , sarta Panjenengané ngagem seratan asma kang ora kasumurupan ing wong , kajaba mung Panjenengané piyambak .
Pangagemané jubah kang wis kacelup ing getih , sarta asmané kasebut , " Sabdaning Allah . "
Kabèh wadya-bala ing swarga padha ndhèrèkaké tindaké ; lan padha nunggang jaran putih sarta manganggo mori alus kang putih memplak .
Saka ing tutuké metu pedhang kang landhep , kang bakal disabetaké marang sakèhing bangsa . Panjenengané kang bakal ngengèn kalawan gada wesi lan bakal meres anggur ana ing pamipitan anggur , yaiku bebendu dedukaning Allah , Kang Mahakwaos .
Ana ing jubahé , lan wentisé tinulisan asma , " Rajané para raja lan Gustiné para gusti . "
Aku tumuli weruh malaékat jumeneng ana ing srengéngé , sarta nguwuh klawan swara sora marang sakèhing manuk kang mabur ana ing awang-awang , dhawuhé , " Mrénéa , padha nglumpuka ing bujanané Allah , bujana kang gedhé ,
padha mangana dagingé para raja , lan dagingé para sénapati perang sarta dagingé para kang kwasa , apadéné dagingé jaran lan kang padha nunggangi sarta dagingé sarupaning wong kang mardika lan batur tukon , kang cilik lan kang gedhé . "
Aku tumuli weruh kéwan iku lan para raja ing bumi sawadya-balané padha nglumpuk arep nglawan perang marang Panjenengané Kang Nitih jaran iku sawadya-balané .
Kéwan iku banjur dicepeng , bareng karo para nabi palsu , kang wis nindakaké mukjijat ana ing ngarepé , kagawé nasaraké wong kang wis padha nampani tenger saka kéwan iku lan padha nyembah recané . Sakaroné padha kacemplungaké urip-uripan ing sagara geni welirang kang murub ngalad-alad .
Déné wong-wong liyané padha dipatèni déning Panjenengané Kang Nitih jaran , sarana pedhang , kang metu saka ing tutuké ; sakèhing manuk banjur padha wareg mangan dagingé .
Aku tumuli weruh ana malaékat tumedhak saka swarga ngasta kunci teleng-palimenganing pati lan ranté gedhé ing astané ;
malaékat mau nyepeng naga , si ula kang saka jaman wiwitan , yaiku Iblis utawa Sétan . Nuli diranté sèwu taun lawasé ,
banjur diuncalaké menyang teleng-palimenganing pati , nuli katutup lan ing sandhuwuré disègel , supaya Iblis utawa Sétan iku aja nasaraké para umat manèh , sadurungé ganep sèwu taun mau ; sawusé mangkono bakal kaeculaké sawatara mangsa .
Aku banjur weruh dhampar-dhampar lan kang padha nglenggahi ; sarta padha diampili pangwaos kanggo ngadili . Aku uga weruh nyawané wong-wong kang wis katigas guluné marga saka paseksiné bab Yésus lan marga saka pangandikané Allah ; kang ora padha nyembah kéwan iku dalah recané , sarta kang ora nampani tenger ana ing bathuké lan ing tangané , iku kabèh padha urip manèh lan ndhèrèk ngratoni , bareng karo Kristus lawasé sèwu taun .
Nanging wong-wong mati liyané iku ora padha urip manèh sadurungé genep sèwu taun mau . Iku patangèn kang kapisan .
Rahayu lan suci wong kang kaparingan panduman ing patangèn kang kapisan iku . Wong iku padha ora kawasésa manèh déning pati kang kapindho , nanging bakal padha dadi imamé Allah lan Kristus , sarta bakal ndhèrèk ngratoni bareng karo Panjenengané nganti sèwu taun lawasé .
Sawisé genep sèwu taun iku mau , Iblis tumuli bakal kaeculaké saka ing pakunjaran ,
sarta bakal metu nasaraké para bangsa kang ana ing kéblat-papat , yaiku Gog lan Magog , padha dikerigaké kaajak maju perang , cacahé kaya wedhi ing sagara .
Tumuli padha ambyuk mratani saindenging jagat , sarta ngepung pasanggrahané para balané wong suci lan kutha kang kinasih iku . Nanging banjur ana geni tumurun saka langit , memangsa wong-wong mau ,
déné Iblis , kang nasaraké wong-wong mau , nuli kacemplungaké ing sagara geni welirang , yaiku panggonané kéwan lan nabi palsu mau , lan iku bakal padha kasiksa rina-wengi ing salawas-lawasé .
Aku banjur weruh dhampar gedhé putih lan Panjenengané , kang lenggah ing kono . Bumi lan langit padha sirna saka ngarsané lan wis ora ketemu manèh dunungé .
Aku tumuli weruh wong mati , gedhé cilik , padha ana ing ngarep dhampar iku . Kabèh kitab banjur padha kabukak lan ana kitab liyané kang uga kabukak , yaiku kitab kauripan . Wong-wong mati mau tumuli padha diadili miturut panggawéné adhedhasar apa kang katulis ing kitab-kitab mau .
Sagara banjur masrahaké wong-wong mati kang ana ing jeroné , apadéné pati lan kratoné pati iku padha masrahaké wong-wong mati kang ana ing kono , sarta iku kabèh padha diadili miturut panggawéné dhéwé-dhéwé .
Pati lan kratoning pati banjur padha kajeguraké ing sagara geni . Iku pati kang kapindho : Sagara geni .
Saben wong kang jenengé ora katulis ana ing kitab kauripan mau , iku kajeguraké ing sagara geni .
Aku tumuli weruh langit anyar lan bumi anyar , awit langit kang kapisan lan bumi kang kapisan wis sirna , lan sagara uga wis ora ana manèh .
Lan aku uga weruh kutha suci , Yérusalèm kang anyar , tumurun saka ing swarga , saka ing Allah , kang kacawisaké kaya pangantèn putri kang dipaèsi lumadi marang kakungé .
Aku banjur krungu swara sora kang ngandika saka ing dhampar iku , " Delengen , tarubing Allah ana ing tengahing manungsa , lan Panjenengané bakal dedalem ana ing antarané manungsa . Iku bakal padha dadi umaté , lan Allah piyambak bakal nunggil sarta dadi Allahé .
Panjenengané bakal ngusapi sakèhé luh saka ing mripaté , lan bakal ora ana pati manèh ; sedhih lan pasambat apadéné kasusahan iya wis ora ana manèh ; amarga samubarang kang lawas wis padha kapungkur . "
Panjenengané kang lenggah ing dhampar banjur ngandika , " Delengen , samubarang kabèh sundadèkaké anyar ! " Pangandikané manèh , " Sira nulisa , awit pangandika iki kena diprecaya lan bener . "
Sarta aku dipangandikani manèh , mangkéné , " Samubarang kabèh wis kelakon . Ingsun iki Alfa lan Oméga , Kang Wiwitan lan Kang Pungkasan . Wong kang ngelak bakal Sunparingi ngombé kanthi lalahanan saka tuking banyu kauripan .
Sing sapa unggul , bakal tampa iki kabèh , sarta Ingsun bakal dadi Allahé , lan iku bakal dadi putraningsun .
Nanging para wong kang jirih , kang padha ora pracaya , kang padha tumindak nistha , kang gawéné padha mematèni , sundel-sundel , kang padha olah panenungan , kang padha nyembah brahala , lan sakèhing para-cidra , iku padha olèh pandumané ana ing sagara geni welirang kang murub ngalad-alad ; yaiku pati kang kapindho . "
Malaékat panunggalané malaékat pitu kang ngasta bokor pitu isi kebak wewelak pitu kang wekasan iku banjur rawuh , panjenengané nuli ngandikani aku , " Mrénéa , kowé daktuduhi pangantèn putri , garwané Sang Cempé . "
Tumuli , ing sajroning roh , aku diasta panjenengané menyang gunung kang gedhé lan dhuwur , aku ditedahi kutha kang suci , yaiku Yèrusalèm kang tumurun saka swarga , saka Allah .
Kutha iku kebak kamulyané Allah lan cahyané kaya sesotya kang adi linuwih , kaya sesotya yaspis , bening saèmper kristal .
Bètèngé gedhé lan dhuwur , ana gapurané rolas ; lan ing sandhuwuré gapura-gapura mau ana malaékaté rolas , sarta ana tulisan jenengé taler Israèl rolas .
Ing sisih wétan ana gapurané telu , ing sisih lor telu , ing sisih kidul telu , ing sisih kulon telu .
Ing bètèngé kutha iku ana tetales-watu rolas , ing kono ana tulisan asmané para rasulé Sang Cempé cacahé rolas .
Malaékat kang ngandikani aku iku ngasta piranti ngukur saka emas , kagem ngukur kutha iku , sarta gapurané lan bètèngé .
Kutha iku wanguné pesagi , dawané padha karo ambané . Déné anggoné ngukur kutha iku ngagem piranti ngukur mau : kurang luwih rong èwu patang atus kilometer ; dawané lan ambané sarta dhuwuré iku padha .
Bètèngé uga diukur tinemu kurang luwih sewidak meter , manut ukurané manungsa , kang iya dadi ukurané malaékat .
Bètèng iku kabangun saka sesotya yaspis ; lan kuthané iku saka emas tulèn , kaya kaca murni .
Tetalesé bètèng kutha padha rinengga ing sesotya adi manéka-warna . Tetalesé kang kapisan iku yaspis , kang kapindho nilam , kang katelu mirah , kang kapat jamrud ,
kang kalima sardonik , kang kanem sardis , kang kapitu retna cempaka , kang kawolu beril , kang kasanga krisolit , kang kasepuluh krisopas , kang kasewelas lazuardi , lan kang karolas kecubung .
Gapurané rolas iku arupa mutiyara rolas ; saben gapura wujud mutiyara siji , lan dalan-dalané kutha iku saka emas tulèn , kaya kaca kang bening .
Ing kono aku ora weruh Padaleman Suci ; amarga Allah , Pangéran kang Mahakwaos iku Padaleman Suciné , mangkono uga Sang Cempé .
Kutha iku ora mbutuhaké padhanging srengéngé lan rembulan , amarga kamulyané Allah kang madhangi lan Sang Cempé kang dadi damaré .
Para bangsa bakal padha lumaku ana ing pepadhangé sarta para raja ing bumi padha ngaturaké kamulyané marang Panjenengané ;
gapurané bakal ora kainebaké ing sadina muput , awit ing kono bakal ora ana wengi manèh .
Karodéné kamulyan lan kaurmatané para bangsa uga bakal kagawa kasaosaké marang Panjenengané .
Nanging sabarang kang najis bakal ora bisa mlebu mrono , utawa wong kang nindakaké panggawé nistha utawa cidra ; kejaba mung wong-wong kang jenengé padha katulis ing kitab kauripan kagungané Sang Cempé .
Aku tumuli dituduhi kali banyuning kauripan , kang bening kaya kristal , kang mili metu saka ing dhamparé Allah lan dhamparé Sang Cempé .
Ing satengahé dalaning kutha iku , yaiku ing sakiwa-tengené bengawan , ana wit kauripan kang metokaké woh ping rolas , saben sasi sapisan ; lan godhongé wit iku mau dianggo maluyakaké para bangsa .
Ing kana bakal ora ana laknat manèh . Dhamparé Allah lan Sang Cempé bakal ana ing tengahé , lan para abdiné bakal padha ngabekti marang Panjenengané ,
lan bakal padha nyawang pasuryané sarta bakal katulisan asmané ing bathuké .
Ing kana bakal ora ana manèh wayah bengi , sarta ora mbutuhaké padhanging damar utawa padhanging srengéngé , amarga Pangéran Allah bakal madhangi , sarta wong-wong mau bakal padha mréntah dadi raja langgeng ing salawas-lawasé .
Aku tumuli dingandikani mangkéné , " Pangandika iku mau satuhu lan nyata , sarta Pangéran , Allah kang paring roh marang para nabi , wis ngutus malaékaté supaya nuduhaké marang para abdiné apa kang pinasthi énggal kelakon . "
" Satemené Ingsun bakal énggal rawuh . Rahayu wong kang netepi pangandika pamecané kitab iki ! "
Anadéné aku , Yohanes , kang wis ndeleng lan krungu prakara iku mau kabèh . Sawusé krungu lan ndeleng , aku nuli sumungkem ing sampéyané malaékat , kang wus nedahaké iku mau kabèh marang aku , prelu sujud .
Nanging pangandikané marang aku , " Aja mangkono ! Amarga aku iki abdi , padha kaya kowé lan sadulur-sadulurmu tunggal pracaya , para nabi , sarta sakèhing kang padha netepi pangandikané kitab iki . Sujuda marang Allah ! "
Aku tumuli dingandikani manèh , " Pangandika pawedhar-wangsité kitab iki aja sira sègel , awit wektuné wus cedhak .
Sing sapa gawé duraka , terusna gawé duraka , sing sapa jember , terusna njemberaké awak ; lan sing sapa laku bener , terusna laku bener ; sing sapa suci , terusna nucèkaké awaké ! "
" Satemené Ingsun bakal énggal rawuh , sarta ngasta ganjaraningsun , kagawé males marang saben wong miturut sapanggawéné .
Ingsun iki Alfa lan Oméga , Kang Murwani lan Kang Mungkasi , Kang Wiwitan lan Kang Pungkasan .
Rahayu wong kang padha ngumbah sandhangané . Iku kang bakal padha duwé wewenang tumrap kauripan , lan lumebu ing kutha , liwat gapura-gapurané .
Nanging asu lan para juru-tenung , tuwin para sundel , wong kang gawé pati , lan kang padha nyembah brahala , sarta saben wong kang dhemen lan nglakoni para-cidra , iku padha ana ing sanjabaning kutha .
Ingsun , Yésus , wis ngutus malaékatingsun supaya gawé paseksi tumrap iku kabèh marang sira kanggo pasamuwan-pasamuwan . Ingsun iki sogolan , yaiku trahé Daud , lintang panjer ésuk kang mancorong . "
Roh lan pangantèn putri padha nyebut , " Paduka mugi rawuh ! " Lan sapa kang krungu , iku munjuka , " Paduka mugi rawuh ! " Lan sapa kang ngelak , nyedhaka lan sapa kang gelem , njupuka banyu kauripan kanthi lelahanan .
Aku awèh paseksi marang saben wong kang ngrungokaké pawedhar-wangsité pangandika ing kitab iki , " Menawa ana wong kang muwuhi apa-apa ing pangandika iki , Allah bakal muwuhi wewelak marang wong iku , padha kaya kang katulis ing kitab iki .
Lan menawa ana wong kang ngurangi pangandikané kitab pamedhar-wangsit iki , Allah bakal mundhut pandumané saka ing wit kauripan lan saka ing kutha suci , kaya kang katulis ana ing kitab iki . "
Panjenengané kang nglairaké paseksi iku mau kabèh ngandika mangkéné , " Iya , Ingsun énggal rawuh ! " Amin , inggih Gusti Yésus , Paduka mugi rawuh !
Sih-rahmaté Gusti Yésus nunggila ing kowé kabèh ! Amin .
